
[[Intra-azione diffrazionale]] [[La diffrazione]] [[Compost]] [[L'entanglement e l'intra-azione]]

**

L’intra-azione è un metodo, una modalità che potrebbe cambiare l’approccio esistenziale che intratteniamo con agenti non antropici e con le stesse pratiche antropiche con cui descriviamo i fenomeni.

Le pratiche intra-attive comportano una dimensione spaziale e una temporale. Queste dimensioni, collidendo, contestualizzano la materialità in una determinata spazialità temporale. L’impatto di queste collisioni comporta la creazione di molte delle dinamiche che scrivono il mondo contemporaneo.

"Macro e micro" sono dimensioni che ritroviamo in diversi contesti e costituiscono la misura delle nostre consapevolezze. Questa scissione, però, è utilizzabile empiricamente nelle scienze umanistiche come pragmatismo che muove e segue i fili dei ragionamenti in modo concatenato, così da comprendere al meglio i rapporti di causalità.

Questa scissione pragmatica esiste nella misura in cui rende più facile la comprensione dello schematismo dei contesti.

In questi rapporti causali, le dimensioni che tendiamo a distinguere ontologicamente collidono e danno vita alla formazione politica-urbana-sociale-individuale.

Le tempistiche nel macro tendono ad essere più dilatate. Basti pensare a come l’apparato burocratico si muove e si orienta all’interno delle nostre vite. La lentezza che assume è dovuta a movimenti di masse più ampie che spesso trasformano percorsi tendenzialmente semplici in percorsi astrusi e complessi da sorpassare.

Anche nelle dinamiche descritte dalla fisica atomica e dei quanti o dalla chimica microbica, la scissione delle dimensioni assume non solo una formalità causale ma anche rapporti di dilatazione temporale differente. Nel contesto appena introdotto, infatti, noi assumiamo la dimensione di macro organismi lenti caratterizzati da movimenti complessi che comportano molteplici causalità nei micro contesti strettamente implicati alla nostra soggettività.

Nonostante i rapporti di dilatazione temporale, macro e micro collidono milioni di volte all’interno di un movimento macrosistemico; queste collisioni non solo comportano molte delle dinamiche causali che generano dal basso verso l’alto i movimenti complessi macrosistemici, ma contengono al loro interno una moltitudine di cause ed effetti che si concatenano negli spostamenti microsistemici.

Diventa spontaneo osservare che questi rapporti sono relativi ai contesti di indagine e che tali collisioni si concatenano in misure diametralmente opposte tra loro. Provando a tralasciare la narrazione del singolo macro individuo antropico, che contiene al suo interno molta più vita di quella descritta dalle teorie umanistiche antropocentriche (la quale sicuramente agevola l’esemplificazione dell’essere "Compost"), vorrei fornire altre prove empiriche della collisione delle dimensioni anche in altri contesti.

Provo a riportare altri contesti di applicazione per provare ad entrare in questa dinamica e per provare a fornire narrazioni esemplificative che possano essere in dimensioni più vicine alle mie sfere di competenza.

Ad esempio, nella sfera sociale/politica, i movimenti macrosistemici occupano la temporalità in modo molto più dilatato, mentre nel micro i tempi sono più ristretti in favore di una reattività più immediata.

È facile osservare come le decisioni prese in scala globale si riflettano in ritardi o accelerazioni locali.

Le decisioni mirate all’ecosostenibilità, ad esempio, vengono prese da team di esperti mondiali. Queste decisioni influenzano direttamente la nostra vita quotidiana e determinano l’etica con cui agiamo nella dimensione locale.

Il susseguirsi di queste decisioni macrosistemiche, inoltre, contribuisce a lasciare tracce visibili delle nostre scelte, e la stratificazione delle stesse rende inevitabile osservare come queste siano intrecciate in uno stretto rapporto causale sia temporale che dimensionale.

Una volta compreso come le collisioni di queste dimensioni causano rapporti causali stratificati nel tempo, è possibile introdurre come le consapevolezze che costruiamo quotidianamente, sia individualmente che collettivamente, siano frutto delle intra-azioni tra le dimensioni. In micro abbiamo la nostra percezione dovuta dalle esperienze, e in macro le narrazioni di media ed istituzioni. La coscienza critica è frutto dell’educazione ricevuta e dal confronto diretto tra ciò che viviamo come individui quotidianamente e ciò che la narrazione collettiva ci impone. Il sistema impositivo modella la percezione comune in funzione di controllare l’opinione pubblica; questo garantisce un controllo quasi capillare dell’individuo, il quale oggi si presta apertamente a fornire dati di profilazione che permettono al sistema infocratico di assumere informazioni e trasformarle in macro narrazioni.

I dispositivi di mediazione in cui le consapevolezze dovrebbero costruirsi, decostruirsi ed evolvere risultano deboli in confronto ai sistemi di disinformazione che permettono maggiore controllo localizzato. In aggiunta a questo contesto, fatichiamo a costruire o comunque a trasformare in modo evolutivo le consapevolezze preesistenti. Basta soffermarsi sulle dinamiche patriarcali che ancora oggi tendono a danneggiare la società contemporanea a scapito di singole individualità, e in questo contesto malato non riusciamo ad individuare il problema che sorge fin dai sistemi educazionali che troviamo nelle nostre case e nelle nostre istituzioni.

È qui che l’intra-azione gioca un ruolo fondamentale: è un processo di soggettivazione collettiva: non è solo assorbire, ma anche rispondere e risignificare.

La società locale, come abbiamo visto, non dovrebbe essere trattata come un mero riflesso del suo macro corrispettivo; piuttosto dovremmo vederla come un luogo attivo di intra-azioni politiche, economiche e relazionali che quotidianamente contribuiamo a rimodellare attraverso il nostro attivismo nel locale.

Ad esempio, la struttura delle relazioni sociali si costruisce e si modella attraverso delle forze che possiamo ascrivere alle dimensioni macrosistemiche come: mercato, migrazioni e tecnologie. Questo fa sì che le strutture relazionali si configurino in determinate maniere nella dimensione microsistemica.

Da queste configurazioni nascono micro reti locali attraverso le quali diventa possibile costruire risposte innovative alle necessità sociali e possibili soluzioni a dinamiche problematiche macrosistemiche. Sono molteplici le realtà che, ad esempio, lavorano quotidianamente per costruire strutture di economie solidali e/o di mutualismo urbano.

La coesione o la frattura sociale è un dibattito complesso che non può in nessun modo prescindere da una comprensione ampia dell’intreccio tra le dimensioni di macro e micro; infatti, per costruire una nuova consapevolezza collettiva, bisogna tenere conto che sono due dimensioni inseparabili e che i sistemi dialogici dovrebbero sempre tenere conto del profondo intreccio causale delle stesse.

Da queste considerazioni sorge un dilemma ontologico: macro e micro sono dimensioni ontologiche separate? Essendo una invisibile all’altra, possiamo separarle ontologicamente? O bisogna tenere sempre conto della loro profonda connessione? Queste dimensioni sembrano co-emergere, costituendosi una attraverso l’altra; come è possibile sfruttare al meglio questa eventuale consapevolezza di mutua costituzione?

Qui entra in gioco uno dei punti di trasformazione che vorremmo provare ad introdurre con "Compost": la profonda trasformazione dei sistemi dicotomici che vedono una contrapposizione tra struttura e agenzia.

Cogliere che il mondo non si appoggia su statiche dicotomie ma che si struttura tra le sfumature delle cose, o meglio tra la diffrazione delle cose, può aiutare a comprendere che il locale non è un semplice effetto del globale ma un nodo costitutivo dello stesso.

In questi termini, intra-agire implica avere una visione relativa/relazionale dell’essere: micro e macro sono dimensioni mutevoli in funzione del punto di osservazione, e non da una dimensione ontologica differente. I (S)oggetti emergono nell’intra-azione; non pre-esistono all’interazione.

Questa separazione analitica dunque prescinde dall’unità ontologica. È funzionale per rendere più pragmatico il processo di azioni e di consapevolezze delle dimensioni in cui si sta agendo e come queste azioni si proiettino in modo diffrazionale da una dimensione all’altra. Non vivono in due contenitori differenti, ma sono configurazioni contingenti di un’unica realtà relazionale.

Micro e macro, in definitiva, si manifestano in modo vicendevole, determinandosi in questo continuo scambio intra-attivo.  

Partendo da questa consapevolezza, possiamo definire che le attività quotidiane diventano così luoghi di negoziazione sovra-locali? Porre scissioni che agevolino l’analisi delle dimensioni può generare confusione ontologica ed epistemologica? Come possiamo costruire una intra-azione che possa trasformare attivamente la contemporaneità partendo dal locale? Un lavoro collettivo nel locale può effettivamente modellare la quotidianità nonostante questa collettività non possa essere utopicamente omnicomprensiva? A fronte delle analisi fatte, l'intra-azione locale è effettivamente la dimensione della possibilità trasformativa della politica? È uno strumento di resistenza a quelle forze che pretendono che il mondo, guardando al passato, appaia statico piuttosto che con un occhio che cerca una trasformazione futura?

Sicuramente un’azione attiva nel locale può aiutare ad alimentare un processo trasformativo, in quanto agire nel locale significa proprio intervenire nelle pieghe delle connessioni tra le dimensioni macro e micro sistemiche.

Ma che strade tracciare localmente? Quali sono i possibili spazi dove il potenziale del vuoto presente può generare una scintilla di energia che ci proietti in un futuro più consapevole? 

Pratiche come le associazioni di quartiere, gli orti popolari e i dialoghi interculturali, che mirano a vanificare le forze gentrificatrici, non sono gesti isolati ma si inseriscono in una genealogia di pratiche artistiche e politiche che legano l'azione locale alla critica sistemica. Un precedente storico fondamentale, ad esempio, si trova nell'opera di Gianfranco Baruchello che, già nel 1973 con il progetto Agricola Cornelia, utilizzava l'agricoltura come strumento per una critica radicale alla proprietà terriera e alle logiche del sistema dell'arte, anticipando molte delle attuali istanze di riappropriazione comunitaria dello spazio. Chi lavora attivamente nei quartieri, chi si attiva nell’aprire nuovi spazi colloquiali che permettono di vivere una inter-socialità che aspira alla definizione contemporanea "safe", chi si impegna quotidianamente in favore degli ultimi dei dimenticati (materia e soggetti non umani compresi) sta provando dal basso a rimodellare la contemporaneità. Questa spinta può essere utilizzata nei contesti socio-culturali quanto in contesti specifici.

Intra-agire nel locale ha una dimensione etica che comporta consapevolezza dei (s)oggetti coinvolti e di un utilizzo delle pratiche discorsive che possano materializzare reti di relazioni che si intrecciano e si alimentano vicendevolmente.

Nel locale costruiamo il mondo di domani; forse non vedremo l’impatto del nostro intra-agire localmente in modo immediatamente reattivo, ma le rivoluzioni non avvengono nel silenzio e nell’abitudinarietà.

La consapevolezza con cui agiamo definisce non solo la materialità delle "cose" in una dimensione spaziale, ma costituisce la temporalità passata a cui guardiamo per ricercare somiglianze con quello a cui aspiriamo per il nostro futuro. Quella temporalità materiale passata genera emotività future che possono risultare sia negative che positive. Intra-agire eticamente significa proprio coltivare i nostri rapporti inter-(s)oggettivi.

**