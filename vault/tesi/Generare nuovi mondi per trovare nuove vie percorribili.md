
[[Trasformare la normatività]] [[Rompere la normatività]][[Riscrivere la normatività artistica]]

**

Le necessità trasformative delineate finora definiscono la forza che ci ha spinto a creare questo progetto. In questo hummus composito di relazioni diffrattive abbiamo avuto la possibilità di generare una sperimentazione trasformativa che possa muoversi dalla pratica alla teoria attraverso il metodo della "praxis" intra-attiva.  
Per noi rivoluzionare il contesto a cui apparteniamo è una delle missioni necessarie al fine di rompere la normatività lineare rendendola rizomatica, asincrona e indeterminata nella sua definizione temporale.  
La volontà di tessere una rete analitica intorno agli aspetti normativi è funzionale alla riscrittura sociale e politica delle nostre pratiche, non solo artistiche ma quotidiane. Le modalità con cui interagiamo con il mondo sono normativamente limitate dal biopotere e dalle imposizioni verticali derivanti dalla politica.  
Trasformare la cononormatività, diventare anormali, rompere l’iperindividualismo in funzione di pratiche che contemplino il networking e la coesione sociale: questi sono strumenti che aderiscono alle necessità trasformative da analizzare attraverso il nostro sistema di questioning. Tali pratiche non si limitano a sovvertire la norma; intendono seminare nuovi possibili mondi. Vorremmo impostare una nuova visione dell’ambiente-mondo che rimanga fluida e permeabile, dove l’oggetto non esaurisce il valore, l’autore non monopolizza il senso e la distinzione canonica tra teoria e pratica si dissolve a favore di una materialità intra-attiva che le coinvolge entrambe contemporaneamente in un rapporto co-costituente.  
Vogliamo abbandonare la sequenzialità con cui concepiamo sapere e azione; queste dovranno diventare agenti che co-crano in modo continuo e indeterminato nuovi mondi da abitare. Possiamo quindi definire l’interconnessione delle pratiche artistiche e accademiche sottolineando la visibilità dell’entanglement, in cui ogni gesto è epistemico e ogni riflessione diventa performatività.  
Trasformare l’onto-epistemologia artistica-accademica che le vede normativamente separate e che si interconnettono solo in piccole nicchie di ricerca altamente elitarie diventa un punto focale di questa mutazione. In Italia, ad esempio, le pratiche artistiche vivono ancora in un mondo di esternazioni comunicative che rimangono spesso implicite nella creatività della singola individualità. Ciò consolida la separazione normativa con gli ambienti di ricerca accademica e, contemporaneamente, deteriora la possibilità di una connessione intra-attiva delle pratiche.  
Il quesito che ci poniamo è: come immaginare uno spazio artistico-accademico capace di includere affettività, molteplicità e gesti di cura reciproca, oltre al mero riconoscimento della comunità artistica-accademica-scientifica?  
Il compost secondo Haraway è “materia morta e vivente insieme”; è una (s)oggettività che si costruisce nella contaminazione continua. Lo scarto è un agente attivo nelle dinamiche di co-costituzione e ne abbatte la definizione normativa. La (s)oggettività nomade braidottiana, indefinita e in continuo mutamento, si inserisce nelle dinamiche di compostaggio ideologico anormale e agevola la pre-narrazione per il prossimo quesito.  
Con la componente pratica del progetto intendiamo trasformare la produzione artistica normativa organizzata secondo tempi e ruoli definiti. La parte teorica prova invece a ridefinire il processo di scrittura accademica, poiché anche questa può essere riformulata compostando la formalità saggistica e trasformandola in una ipertestualità dialogativa e performativa.  
Come rimodellare la struttura della saggistica accademica? Che forma dovrebbe assumere se ripensata dal titolo alla bibliografia, ridefinendo scelte formali? In che modo le pratiche collaborative del networking possono ampliare la nozione di “mondo” che generiamo?  
Liberarsi dalla crononormatività significa sperimentare tempi pluritemporali, affettivi e disallineati. Queste temporalità non servono alla produzione capitalistica/politica contemporanea, ma a far emergere nuove possibilità.  
Sfidare la normatività temporale può apparire ontologicamente ed epistemologicamente complesso, poiché lo scorrere del tempo è normato in modo profondo da leggi fisiche rappresentative. Potremmo introdurre discorsività sulla relatività delle calendarizzazioni mondiali, ma confutare la temporalità e il suo scorrere rimarrebbe comunque un argomento articolato. La concezione positivista ci induce a credere che la temporalità sia fissa e immutabile, non assoggettabile alla relatività percettiva o all’indeterminazione di come essa si produce in rapporti intra-attivi con le condizioni che la rappresentano.  
La temporalità è calcolata sulla rotazione terrestre intorno a se stessa. Anche qui la fisica rappresentativa cade vittima della sua fissità, poiché esistono testimonianze scientifiche sull’incremento – seppur lieve – dell’accelerazione della Terra. Senza dilungarci sulle motivazioni specifiche (ancora teoriche), possiamo osservare che anche una condizione apparentemente cristallizzata come quella temporale può indeterminarsi in un divenire intra-attivo determinato da condizioni relazionali con agenti interni o esterni (le teorie parlano di oscillazioni dovute al nucleo o allo scioglimento dei ghiacciai ai due poli). Ciò indica la possibilità di alterazioni significative in sistemi di misurazione assodati che, pur minime, comportano mutazioni importanti per la nostra percezione e vita.  
Così possiamo avvalorare analiticamente il concetto di indeterminazione e confutare la crononormatività. La necessità di creare un nuovo mondo con una nuova temporalità inizia quindi a sembrare non un’utopia filosofica ma un bisogno concreto.  
Come dovremmo rompere la crononormatività? E che forma assumerebbe la temporalità in eventuali nuovi mondi?  
Possiamo costruire un nuovo mondo artistico fondato sugli hybrid commons, capace di generare mondi comunitari da condividere, in continua trasformazione, dove il senso risiede nei nessi e non negli oggetti?  
Partendo da queste considerazioni, è necessario interrogarsi sui sistemi dicotomici che faticano a stare al passo con una realtà chiaramente non binaria. La struttura dualistica rende il confronto superficiale e scardinato dalla dimensione del reale.  
Sulla base di ciò vogliamo interrogarci sulla dicotomia teoria-pratica: il metodo intra-attivo unito alla praxis può generare l’immaginazione di un nuovo mondo in cui questa struttura si trasformi in una forma monistica nomade in continuo mutamento, dove pratica e teoria non siano agenti separati ma co-emergenti nella relazione reciproca e con l’alterità?  
Immaginare nuovi mondi è una necessità; per noi è fondamentale alimentare la narrazione harawayana che invita la collettività a pensare nuovi mondi e nuove vie percorribili. Un mondo in cui la co-esistenza sia la base e le strutture normative risiedano esclusivamente in un passato che, per quanto legato a teorie rappresentative, faticava a rappresentare la nostra collettività sociale.

**