[[Compost]][[Intra-azione diffrazionale]][[Diventare Materia]][[Trasformare la normatività]][[Trasformare l’accademismo]][[Diventare “Compost”]]

**

Preso atto delle metodologie con cui intendiamo trasformare la visione della materia, la normatività e l’accademismo, vogliamo fornire una fotografia della posizionalità del progetto nel dibattito contemporaneo.  
Il sistema diffrattivo fa sì che la posizione assunta non sia individuabile in un’unica ramificazione. Di fronte alla complessità contemporanea e ai focus accademici, non possiamo determinare una direzione univoca; dobbiamo operare in modo diffrattivo e intra-attivo. L’orientamento rizomatico e non gerarchico del progetto, inserito in una temporalità indeterminata, colloca "Compost" in molteplici contesti del dibattito odierno.  
In questo capitolo affrontiamo la sua multidirezionalità e impostiamo un sistema aperto per aggiornarne continuamente la posizionalità.  
L’ambito non è precostituito né deciso in modalità atemporale; è effetto diretto dell’intra-azione, costituendosi con l’avanzamento temporale del progetto grazie al questioning che apre a riscritture esterne.  
"Compost" non impone limitazioni, nemmeno disciplinari o epistemiche; genera ambiti dalla materializzazione procedurale e dalle relazioni con teorie, (s)oggettività, pratiche e dispositivi. È apparato agenziale che riscrive la normatività trasformandola in dimensione dove oggetti e ambiti emergono insieme in relazioni performative.  
Vogliamo trasformare collettivamente l’idea che i contesti definiscano i progetti in una metodologia dove le progettualità riscrivano gli ambiti di ricerca.  
Così gli ambiti diventano traiettorie nomadiche (Braidotti), non compartimenti settoriali. Essendo traiettorie, si attraversano e riformano territori teorici e materiali. Un compito della “scrittura” sarà attivare una cartografia post-disciplinare per tracciare movimenti, deviazioni e salti di scala. Il metodo nomade situa il pensiero (non è mera metafora); una scrittura cartografica precisa terrà insieme questioni epistemiche ed etiche, abbandonando la topografia concettuale.  
Come iniziare a non colonizzare i territori che attraversiamo, lasciando che siano essi ad “attraversarci”?  
Oggi molti spazi di ricerca accademici hanno abbandonato la conoscenza trasformativa per l’iperproduttività, neutralizzando il dissenso. Dovremmo concepire il sapere come dispositivo di potestas (non solo potentia), che agisce attraverso etichette disciplinari e standard cristallizzati. Assumere questa consapevolezza significa riconoscere che “l’ambito” è carico di potere epistemico, economico e simbolico. Collocarsi è dunque prendere posizione: scegliere cosa osservare, cosa ascoltare e come generare sapere.  
In quest’ottica vogliamo rimanere performativi: "Compost" si posiziona come forma di consapevolezza indeterminata, modificando i propri contorni in relazione all’ambito con cui entra in contatto. È atto che chiarisce la potentia trasformativa del progetto, sfidando classificazioni dai meccanismi coloniali taciti.  
Vorremmo mettere in crisi la concezione stessa di “ambito” con metodologie indeterminate e relazionali, in una visione post-antropocentrica dove le settorialità diventano campi di forza basati su relazioni instabili tra umani, alterità, linguaggi, materiali, media e corpi. Prendere coscienza delle “tossicità” relazionali aiuterà a sviluppare il pensiero emotivo, migliorando l’empatia nelle intra-azioni e nel rapporto con l’ambiente.  
Pensare il mondo per “tentacolazioni” (non settori) visualizza la conoscenza come co-composizione con l’alterità, non accumulo. Ciò trasforma il sistema iperaccelerato contemporaneo che rende instabili le collocazioni, permettendo una visione diffrattiva (non olistica) della frammentazione e moltiplicazione degli ambiti d’esperienza. Queste frammentazioni creano però gerarchie dove alcune innovazioni richiedono maggiori investimenti tempo-economici. La dinamica gerarchica inquina costantemente l’attivismo (sociale, politico, emotivo), creando punti di focus distraenti per le masse.  
In sintesi: come pensare un sapere relazionale ma non dispersivo, situato senza chiudersi in formalità normative?  
In questa visione, la praxis non è sistema da applicare ma epistemologia incarnata che ridefinisce la legittimazione accademica dei progetti, reinserendo la produzione artistica/pratica in una dimensione di intervento sui sistemi di significazione e scardinando i circuiti normativi.  
"Compost" non si limita a “posizionarsi”: modifica performativamente i propri contorni progettuali e le limitazioni settoriali degli ambiti che incontra, sfidando classificazioni attraverso la diffrazione. Il sistema relazionale su cui si fonda permette all’incompletezza di costituirsi come valore accademico e strumento di collocazione fluido, intersezionale e transdisciplinare.  
Nulla si crea, nulla si distrugge, tutto si trasforma.

**