
[[Materialità Digitale]] [[La Materia]] [[Diventare Materia]] 

**

La materia, come abbiamo analizzato, si inserisce nella discorsività delle dimensioni sociali, politiche ed etiche. Questo modo di visualizzarla comporta la necessità di provare a trovare una definizione di come subentri nella socialità inter(s)oggettiva.

Possiamo considerare la materialità in funzione delle pregresse disquisizioni su come si genera nei rapporti intra-attivi: è parte integrante delle riconfigurazioni sociali che dovremmo alimentare con l’alterità? Può entrare nella definizione di “minoranza” in funzione di una riscrittura del rapporto con l’agency prodotta dal non umano? Che forma dovremmo dare a questo rapporto?

Produrre materia, in base alle analisi pregresse, diventa un modo di agire politicamente. Ciò avviene per la tipologia di rapporto che mettiamo in mostra quando performiamo in un certo modo la materialità intra-attiva. Le modalità con cui agiamo nel mondo producono un certo tipo di agency, percepita inevitabilmente dall’esterno.

Che tipo di differenze possono ampliare la potenzialità delle minoranze? Essere/sentirsi minoranza è relativo al contesto d'appartenenza o è uno status universalmente riconosciuto? Quali sono le minoranze nella molteplicità dei contesti contemporanei? Quali azioni metodologiche dovremmo strutturare affinché l’immedesimazione possa garantire il successo di questo processo? Braidotti sostiene che dovremmo imparare a essere donna o a essere animale: questa discorsività può comprendere anche la materia? La materialità prodotta dai fenomeni performativi intra-attivi è ascrivibile alle minoranze, vista la chiara tendenza positivista-rappresentativa?

Interrogarsi su queste dinamiche è un punto chiave nella ricerca di un nuovo modo di agire. Crediamo che la mera discorsività – per quanto legittima e descrittiva dell’intra-attività – non sia sufficiente per adottare completamente tale metodologia nei diversi layer che costituiscono il reale.

Tralasciando momentaneamente l’aspetto metodologico, ci concentreremo sull’aspetto sociale e sull’interpretazione dell’essere minoranza.

Nella contemporaneità, “essere minoranza” porta con sé criticità dovute all’accezione negativa in cui inseriamo le differenze che la costituiscono. Anche in questo caso, abbiamo bisogno di trasformare tale negatività in potenzialità. Ogni differenza ha un potenziale comunicativo/divulgativo e trasformativo. La divulgazione può agevolare la presa di coscienza collettiva e alimentare il dibattito sulla data differenza.

Il potenziale trasformativo equivale alle soluzioni che scriveremo collettivamente per mutare la metodologia d'approccio alle differenze. Riscrivere queste dinamiche significa trasformare la potestas in potentia, permettendoci in una temporalità indeterminata di dare valore “alle cose” attraverso le differenze piuttosto che toglierne.

È una metodologia che dovrà instaurarsi attraverso il dialogo collettivo. Lo stesso probabilmente instaurerà meccaniche di scontri ideologici. Scontrarsi rientra sempre nell’accezione in cui lo intendiamo: quando lo scontro è negativo/distruttivo, produrrà solo regresso nella collettività, appoggiandosi sulle dinamiche di potestas; se assumesse un’accezione positiva/trasformativa, produrrebbe potentia, fornendo la possibilità di riscrivere – quando necessario – la contemporaneità e la potenzialità delle differenze.

Bisogna sottolineare come la reversibilità descritta non sia oppositiva (distruttiva/costruttiva), ma che bisogna impegnarsi a trovare nuove vie di avversione alle strutture esistenti per superare la dicotomia cronica della reversibilità oppositiva.

La consapevolezza delle differenze che sorreggono l’intersocialità ci aiuta a comprendere come provare a immedesimarci nelle minoranze. Questo processo diventa necessario nella trasformazione evolutiva dell’empatia collettiva. Lavorare sull’empatia garantisce una maggiore facilità d'immedesimazione collettiva nelle minoranze precitate.

La potentia di diventare donna, ad esempio, aiuta a comprendere l’instabilità narrativa dialogica di dinamiche contemporanee come quella del “not all man”. Imparare collettivamente che il problema è macho/sociale/educativo potrebbe solo agevolare la trasformazione pedagogica mirata all’inclusività e all’immedesimazione in determinate dinamiche.

Ciò che importa in queste dinamiche è la strutturazione di un pensiero critico che ci permetta di valutare quale “oro non luccica” e quale “luccica sospettosamente troppo”.

Allo stesso modo, “diventare animale” permette di strutturare una reversibilità metodologica dei rapporti con la sfera non antropica. La rivoluzione inizia dal nostro modo di parlare, di mangiare e di approcciarci al mondo.

Agevolare questo tipo di trasformazione aiuta a comprendere come l’agency viene prodotta e da cosa, trasportandoci verso nuove consapevolezze inter(s)oggettive.

Dall’ascesa della destra nel sistema politico occidentale, possiamo evincere che abbiamo ancora numerosi problemi nei rapporti relazionali con le differenze che costituiscono una minoranza.

Le masse hanno ancora evidenti problemi nel rapportarsi con le minoranze. Ma come trasformare questi rapporti relazionali? La reversibilità oppositiva dicotomica sinistra/destra sta portando a evidenti problematiche di antagonismo che minano la costituzione di una collettività complessa ammettente il valore delle differenze. Da dove sorge la necessità di questo antagonismo? Le strutture politiche contemporanee sono sufficienti per gestire l’estrema complessità sociologica?

È chiaro che parte della problematica è dovuta alle dinamiche di privilegi che assumiamo dalla nascita. Spesso, questi sono direttamente proporzionali ai contesti in cui inconsapevolmente nasciamo e cresciamo. Se sono un uomo, bianco, cis, ho una serie di privilegi. Questi aumentano in base al potere economico e al luogo specifico di nascita.

Le dinamiche di potere che intratteniamo, se prive di consapevolezza, comporteranno un’escalation di deriva sociale e politica.

Partendo da queste considerazioni, possiamo intraprendere una strada analitica rispetto alle dinamiche di potere legate alla materia.

Le teorie rappresentative/positiviste derivanti dagli studi newtoniani tendono a definire la materia come qualcosa di malleabile in funzione dell’apporto umano. Essa è statica e in attesa che il dinamismo umano la animi per una funzionalità per lo più antropocentrica.

L’antropocentrismo è chiaro poiché, anche quando rimodelliamo la materia per funzioni che gettano uno sguardo all’alterità, lo facciamo per ampliare il benessere collettivo umano. Il primo obiettivo non è, ad esempio, salvare le api. Molte narrazioni scientifiche che argomentano la necessità della cura delle api derivano da scenari futuri apocalittici per l’uomo in assenza delle stesse.

Argomentazioni di questo tipo sono paragonabili alle narrazioni antropocentriche sul mangiare o meno la carne. Spesso, a favore o contrarie, coinvolgono i bambini umani, introiettando le narrazioni in una visione antropocentrica.

Diventare materia si trasforma quindi in una missione etica necessaria per ampliare l’attenzione sull’alterità.

Provare a comprendere come si instaurano le dinamiche di potere con la materia è il primo passo per entrare nella trasformazione intra-attiva di questa relazionalità. La materia non è statica: continua a performare la sua trasformazione indeterminata proprio attraverso i rapporti con le altre (s)oggettività. Fa parte ed è contemporaneamente frutto di quei rapporti; li determina nella loro temporalità e assume una formalità in funzione degli stessi.

Essere materia nella discorsività progettuale assume un valore metodologico indispensabile per aprire nuove considerazioni e interrogativi sulla strutturazione della nostra relazionalità con la materia.

Con “Compost” vogliamo concretizzare una metodologia pratica capace di alimentare la generazione di un rapporto di mutuo scambio con la materia.

La contaminazione non è relegata alla sfera umana. I fenomeni performativi che si susseguono producono materialità e contaminano il processo di materializzazione successivo.

L’obiettivo è strutturare un rapporto empatico intra-attivo con la materia, trasformando le dinamiche di potestas in dialoghi orizzontali e/o circolari. Noi dialoghiamo con la materia e attraverso di essa. Nei rapporti intra-attivi, rimodelliamo noi stessi e la nostra potentia materica – non un oggetto esterno e separato dalla nostra fisicità.

Attraverso il progetto, vorremmo provare a concretizzare praticamente i rapporti d'intra-azione, sensibilizzando questa nuova visione mediante l’azione artistica/creativa.

Con “Compost” è possibile diventare materia, agevolando questo processo attraverso una sperimentazione attiva delle dinamiche sopracitate.
**