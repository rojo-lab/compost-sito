
[[Reversibilità Metodologica]] [[Essere Minoranza]] [[Materialità Digitale]] [[La Materia]] [[Diventare Materia]]

Attraverso la reversibilità metodologica, abbiamo provato a destrutturare l’approccio oppositivo e duale del sapere. Inserendo la simpoiesi tra le discorsività chiave dei dialoghi sulla materia, intendiamo fare un salto onto-epistemologico, poiché diventa un dispositivo di rinuncia dell’autorialità individuale. La simpolesi non è solo una conseguenza metodologica: supporta l’argomentazione secondo cui nessun sistema vivente o cognitivo si produce da solo.

Ciò prova a dimostrare che l’entanglement non è una semplice relazione tra elementi preesistenti, ma la condizione stessa della loro emergenza reciproca. In quest’ottica, la simpolesi intra-attiva non è riducibile a una tecnica o a una strategia, poiché genera un assetto epistemico/esistenziale tangibile.

Questa epistemologia mette in crisi la centralità del soggetto antropocentrico e la strutturazione di una narrazione lineare. Tutto diventa circolare e ciclico; nulla è statico, nulla preesiste, e il pregresso esiste grazie a sistemi simpoietici, non alle singole individualità. La reversibilità metodologica decostruisce l’opposizione, ma la simpoiesi intra-attiva dissolve l’idea stessa di origine e di centralità soggettiva.

La conoscenza si costruisce intra-attivamente; non è prodotta da un soggetto che osserva, ma dalla rete di relazioni che si intrecciano.

La materia è intra-agente; la simpolesi assume questo concetto e propone una co-produzione del reale coinvolgendo umani, non umani, tecnologie, affetti, ambienti e temporalità. La narrazione che ne fuoriesce è diffrattiva poiché plurale, situata e non lineare.

La simpolesi chiude il quadro materico e si posiziona come fondamento ontologico di “Compost”: non c’è autore, non c’è fine, solo relazioni che si modificano in tempo reale. Nessuna performance nello spazio è autoriale, poiché verrebbe inevitabilmente contaminata dalla materialità pregressa; tutto emerge da relazioni e contatti intra-attivi. La rete di relazioni ricorda quella micelica dei funghi, in un continuo ampliamento di connessioni e scambi d'informazioni.

Ciò definisce il progetto come un vero e proprio atto simpoietico che considera le dinamiche di potere dovute all’essere minoranza, la materialità tecnologica e la dimensione neo-materialista avanzante nelle divulgazioni contemporanee. Così, non si riduce l’azione alla mera applicazione del metodo simpoietico: questo diventa una delle condizioni di fattibilità che rendono il progetto possibile, dove artiste, spazio e pubblico sono in continuo divenire.

In questi termini, essere minoranza muta la dimensione oppositiva in una co-trasformazione. La chiave di lettura generata vede la simpoiesi risuonare nel divenire minoranza perché afferma le differenze in una dimensione qualitativa senza fissarle e basa la narrazione sulla continua trasformazione attraverso l’altro. Non esiste una minoranza senza relazioni e senza mutuo coinvolgimento.

Così, la politica del minoritario e l’ontologia della simpolesi convergono: sono entrambe rifiuto della clausura identitaria e apertura alla molteplicità co-emergente. Ciò fa sì che il sistema simpoietico diventi sia punto d'arrivo che di partenza in uno schema che supporta la circolarità del pensiero.

**