
[[Trasformare la normatività]][[Rompere la normatività]]

**

**

Rompere la normatività è il primo passo di riscrittura di una nuova socialità. Nulla di quello che abbiamo scritto storicamente come società è indelebile; ogni aspetto della contemporaneità è riscrivibile.  
Il focus, per quanto si strutturi su analisi politiche, sociali e culturali, vuole concentrarsi sull’aspetto artistico e su come questo possa aprire nuove strutture ideologiche che contaminino i contesti di analisi pregressi.  
Come, ad esempio, dicono artisti come Munari l’arte gioca un ruolo fondamentale in questi processi trasformativi. Il problema è che anch’essa vive radicazioni normative che tentano di fissarla in un contesto culturale di non avversione. È un terreno fertile di sperimentazione attraverso il quale possiamo assumere spunti trasformativi, ma allo stesso tempo, in determinati contesti, può alimentare dinamiche normative che la inseriscono nell’infinita lista di prodotti commerciabili.  
Quando la comunicazione diventa commerciabile, o comunque si inscrive a meccanismi di vendita, si genera un cortocircuito dialogico che può infettare la potentia insita nell’arte e nei suoi meccanismi di comunicazione e coinvolgimento emotivo.  
La parte più “underground” dell’arte contemporanea sfida i dispositivi normativi, li decostruisce e li rimodella per creare una critica onto-epistemica delle strutture radicate.  
Negli anni abbiamo visto diverse forme di comunicazione artistica che hanno sfidato il sistema storicamente costruito. In vista dell’anima del progetto “Compost” – è necessario dedicare un’analisi a quelle forme che si strutturano attraverso dinamiche di networking. Questa modalità comunicativa ha costruito la sua efficacia sulle reti di individui e sulla co-costruzione progettuale, in una visione spesso sovversiva rispetto al contesto che le accoglieva.  
Il rifiuto radicale di canoni estetici, economici e politici ha dato la possibilità di costruire nuove modalità comunicative basate interamente sulla potentia dei nuovi mezzi offerti dall’avanzamento tecnologico. Un esempio pratico ed efficace, nonché incredibilmente lungimirante, è l’idea che la lotta ideologica dovesse traslare parte della manifestazione del dissenso dalle piazze al “world wide web”, inscenando vere e proprie rivolte. Attraverso il “net-striking” la lotta si spostava in una dimensione che sfidava la concretezza del reale e trasformava le storiche rivolte aggiungendo livelli di strutturazione che le addensavano maggiormente.  
È interessante vedere come l’utilizzo del network diventasse l’incarnazione di una plurisoggettività (Darko Maver, Luther Blisset, Betty) e introducesse, molti anni prima delle digressioni sulla soggettività nomade braidottiana, una forma di intendere la persona in modo pluri(s)oggetivo. Allo stesso tempo sottolinea l’incredibile modalità visionaria della potentia del web come strumento di coesione sociale e come nuova modalità di manifestare il dissenso e di condividere informazioni.  
Nella nostra quotidianità ci sembra scontato, ma inserire questo ragionamento agli albori del web dimostra la dimensione visionaria che questi gruppi hanno avuto sull’evoluzione tecnologica delle reti.  
Oggi l’informazione si muove inevitabilmente attraverso i social; i meme sono solo un esempio di come i social siano diventati strumenti di satira che producono sia cultura popolare sia libero dissenso.  
Ciò avvalora la visione dei net artisti, che hanno introdotto non solo una nuova estetica non rappresentativa ma anche un nuovo modo di concepire l’arte: una modalità che rifiutasse l'autorialità del singolo in funzione della coesione.  
Provando a unire questi meccanismi metodologici propri della net art, dell’entanglement intra-attivo simpoietico, tenendo ben presente la potentia della vibrazione materica, è possibile strutturare una forma di sperimentazione artistica neo-materialista che, partendo da questi assetti, possa trasformare e riscrivere il metodo artistico convenzionale? Può “Compost” continuare l’opera di decostruzione e de-territorializzazione dell’arte? Vogliamo generare una nuova frattura della norma artistica, ma in che modo potremmo e/o dovremmo costruirla? Parliamo di “costruzione di una frattura” per sottolineare ulteriormente la volontà non distruttiva della nostra opera-azione.  
Forse, per analizzare le domande pregresse, bisogna interrogarsi su come e su cosa si fondi la normatività artistica. È un paradigma istituzionale/curatoriale che si orienta attraverso selezione, gerarchia, autorialità e unicità? In questo quadro, le pratiche di networking possono operare una rottura trasformandolo in qualcosa che si co-costituisce proceduralmente attraverso connessioni relazionali?  
«Non più oggetti ma eventi di rete». L’arte così si decentra, diventa orizzontale in un’anonimia collettiva non antropocentrica e intra-attiva. In questo modo è possibile sabotare la logica normativa del “capolavoro” attraverso l’interferenza, la contaminazione, l’errore e/o l’ironia attivista.  
Diventa inevitabile che la normatività artistica si imponga attraverso le logiche dicotomiche contemporanee di valore capitalistico/economico, politico/istituzionale, religioso/simbolico (dove “religioso” intende qualunque credo dogmatico incondizionato).  
Anche Bourriaud parla di arte postmoderna come postproduzione, dove il valore emerge dalla riprogrammazione, dal remix, dalla rielaborazione e non dalla novità assoluta. Ciò non solo avvalora le metodologie di “Compost”, ma le inserisce in una sperimentazione aperta di nuove pratiche che, attraverso la contaminazione, alimentano processi ri-elaborativi inclusivi: inclusioni che corrodono la norma dall’interno.  
Ripensare l’arte con pratiche intra-attive che la inseriscano in un commons performativo permette di scardinarla dalla categorizzazione che la vede normativamente come oggetto di scambio e di inserirla in una visione che la fissa come pratica trasformativa collettiva orientata alla giustizia sociale e alla co-creazione.  
Riscrivere la normatività significa però entrare in un livello più profondo, mirato alla destabilizzazione del (s)oggetto che la “crea”. Per attuare questa trasformazione bisogna riscrivere necessariamente la figura dell’artista “Solista”/“Genio” in quanto visione moderna, occidentale e patriarcale? La figura della (s)oggettività plurale e nomade – che racchiude una molteplicità in una singolarità – può decentrare la produzione inserendola come parte di un flusso materiale e affettivo/relazionale? Il compost identitario harawayano di (s)oggettività cyborg, multi-specie e normativamente impure alimenta inevitabilmente l’idea di co-creazione e co-evoluzione.  
Da qui nasce uno dei quesiti centrali: considerate tutte queste analisi, com’è possibile che l’arte non si sia già completamente trasformata in una dimensione capace di accogliere tale pluralità ideologica, che nell’accademismo più recente sembra assumere una direzione precisa? Che ruolo e che peso ha la normatività in questo processo? Abbiamo effettivamente piegato troppo la produzione artistica alle dinamiche della convenzione normativa, che la vuole controllabile attraverso meccanismi di potere insiti nella dimensione capitalistica?  
«We become-with each other or not at all».  
Il concetto di compost harawayano è stato fondamentale per pensare una riscrittura normativa dell’ambiente artistico che ci circonda; l’arte non nasce da un gesto puro ma da processi di decomposizione e rigenerazione, da relazionalità simpoietiche. Così l’opera si trasforma da oggetto espositivo a organismo e scarto, che instaura una condizione di fertilità intra-attiva e relazionale. Diventa un iperoggetto dove le distinzioni inter(s)oggettive collassano, obbligando l’arte a superare la norma della rappresentazione e abbracciare l’indeterminazione fisica/temporale dell’anti-rappresentazione. L’arte deve aiutare la materia a vibrare in una dimensione co-creativa che scaturisce dall’entanglement.  
A seguito di questa analisi, possiamo dunque destrutturare i sistemi storici dell’arte? Le forme collettive e digitali agevolano il processo o lo inseriscono inevitabilmente in dinamiche capitalistiche? Un progetto come “Compost” crea effettivamente uno spazio poroso, simpoietico e impuro dove fare arte abbandonando e decostruendo le logiche antropocentriche?  
Per noi il processo di riscrittura del sistema artistico contemporaneo è fondamentale per la realizzazione del progetto. Attraverso il questioning vogliamo trasformare la dimensione accademica – che necessita di una profondità di conoscenza che intendiamo mutare attraverso la pratica – dimostrando così che fare ricerca non si riduce alla sua segregazione in ambienti scientifici e/o umanistici universitari. Nelle edizioni precedenti di “Compost” abbiamo sperimentato che l’arte è un mezzo che potrebbe farci volare, ma che usiamo per viaggiare sulla terraferma per paura del sole.

**