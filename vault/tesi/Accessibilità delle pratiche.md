
[[Trasformare l’accademismo]][[Il valore della documentazione per le pratiche discorsive]][[Esplicitare l’implicito]]

**

Come sopracitato, il valore dell'esplicitazione attraverso una documentazione ben costruita getta le basi per una nuova fruibilità. Questo meccanismo può essere applicato sia alle pratiche artistiche che accademiche, garantendo maggiore accessibilità.  
Ma cosa intendiamo precisamente per "accessibilità delle pratiche"? Partendo dalla dimensione pratica, vorremmo che la collettività nella sua interezza abbia la possibilità di partecipare attivamente alle relazioni intra-attive. Da qui bisognerebbe interrogarsi sulle modalità da intraprendere affinché le persone possano contaminare, performare, installare ecc., nonché fruire della performatività intrinseca del progetto "Compost".  
Quali modalità garantirebbero accessibilità pratica al progetto? La digitalizzazione può essere una strada percorribile per aumentare sia fruizione che intervento diretto?  
A nostro parere, la digitalizzazione può garantire sia intervento diretto sia traduzione fisica del formato visivo in audio e viceversa. Ciò permette una fruizione più ampia e aumenta notevolmente l'accessibilità ai fenomeni performativi del progetto.  
Le strade possibili richiedono sperimentazione diretta. Ad esempio, attraverso moderne intelligenze artificiali potremmo riconoscere pattern traduttivi per migliorare la fruizione; o sviluppare applicativi open source che agiscano queste traduzioni basandosi su interventi diretti/indiretti di esperti di accessibilità. È possibile anche creare un'interfaccia che permetta richieste personalizzate in base alle necessità.  
Il limite contemporaneo è solo immaginativo, considerando le opportunità tecnologiche. La potentia del networking può ridurre questo limite, ampliando l'immaginazione collettiva.  
La dimensione pratica ha una componente sperimentale risolta nell'azione diretta. La componente indiretta riguarda le pratiche discorsive di materializzazione dei fenomeni, legate alla qualità documentativa.  
Questa trasformazione accademica risiede in parte nella riscrittura della normatività artistica analizzata precedentemente.  
Le pratiche artistiche contemporanee hanno chiuso l'arte in un sistema elitario lineare che perpetua meccanismi di accessibilità limitata.  
La difficile comprensione della produzione artistica contemporanea ha ampliato il suo raggio di azione speculativa ai danni del sistema divulgativo. Con ciò non neghiamo l'esistenza di (s)oggettività impegnate nella divulgazione di tematiche globali, ma evidenziamo cosa il mercato capitalista supporta nel panorama artistico. Generalmente, la sperimentazione che rifiuta i meccanismi del sistema risiede negli spazi underground cittadini, che comunicano maggiormente con "il mondo esterno" – insufficiente però per garantire accessibilità reale. Esplicitare le componenti tacite della produzione artistica potrebbe agevolare l'accesso a persone storicamente escluse semi-volontariamente.  
Il nostro progetto mira a de-contestualizzare l'ambiente artistico dai luoghi borghesi che lo rendono elitario economicamente e intellettualmente.  
Dobbiamo immaginare nuovi metodi di produrre e fruire l'arte, e la comunità accademica rappresenta una via di riscrittura.  
Il problema di accessibilità però coinvolge anche la comunità accademica stessa.  
Facciamo un esempio pratico: la legittimazione delle critiche all'ecosistema artistico/accademico. Il sistema speculativo vive di citazionismo e legittimazione bibliografica, fondamentali per muovere critiche onto-epistemiche. Oggi una critica ideologica assume valore in base alla bibliografia che supporta la narrazione.  
Ciò comporta un elitarismo che rende meno accessibile la letteratura accademica e complica l'applicazione delle trasformazioni sociali auspicabili.  
La scarsa accessibilità accademica risiede non solo nella quantità di letture necessarie, ma anche nella divulgazione limitata dai deficit d'attenzione dell'era iper-informativa e dalle dislessie certificate nelle nostre generazioni.  
Questa analisi si unisce alla complessità di strutturare bibliografie valide per legittimare il proprio lavoro nel sistema "pubblica o perisci", meccanismo auto-escludente. È possibile produrre divulgazione accademica attraverso schede di sintesi, glossari multimediali o micro-podcast come strumenti di diffusione orizzontale?  
L'accademismo, come l'arte contemporanea, si nutre di discorsi ultraspecialistici che rischiano di chiudersi in circoli ristretti. Ciò comporta ovvio rifiuto da chi fatica a immedesimarsi in queste dinamiche. Il sapere "colto" funziona da filtro ideologico che esclude chi non padroneggia linguaggi elitari, costituendo un sistema di autodistruzione basato sull'esclusione.  
Oggi è più semplice prestare attenzione a contenuti leggeri che a potenzialità trasformative accademiche. Ciò è supportato dal bombardamento informativo quotidiano, che spinge la popolazione ad "alleggerire" il carico emotivo fruendo contenuti disimpegnati.  
Abbiamo bisogno di pratiche artistiche/accademiche che accolgano figure minoritarie attraverso metodologie non-normative, abbracciando la complessità dei corpi e dei saperi. Saperi nomadi e mutevoli con cui generare parentele con corpi e voci marginalizzate, ricordando che anche corpi non-ideali e privi di saperi "colti" hanno agency e pieno diritto di partecipare.  
Rendere accessibili le pratiche è un processo interrogativo per trovare nuove vie di fruizione che invitino la collettività nomade a co-progettare spazi e interventi. Questa trasformazione profonda è necessaria per proiettare il nostro operato in un futuro più inclusivo. Continuare a rinchiudere le pratiche dietro elitarismi fisici/intellettuali fa sì che il mondo che idealizziamo resti utopia. L'amplificazione delle destre estremiste segnala un cortocircuito nella divulgazione artistica/ideologica, incapace di espandere la fruizione positiva del proprio operato.  
I pensieri filosofici degli ultimi quarant'anni, caratterizzati da dimensioni dialogiche politiche, hanno incontrato difficoltà nel sostituire rappresentanze "arcaiche" proprio per l'estremo scissionismo accademico. Questo problema nasce dalle dinamiche di accessibilità e legittimazione. Non è possibile coesione in un accademismo paragonabile a un "opinionismo da bar" più forbito, che fonda la legittimazione sulle quantificazioni citazionistiche. In sintesi, se continuiamo a lottare su sfumature dialettiche/stilistiche, lasceremo spazio a politiche che non ci rappresentano. Rendere accessibili le pratiche potrebbe fornire la spinta trasformativa per ampliare coesione e networking attorno a ideologie più calzanti e rappresentative.  
Abbiamo bisogno di reti che lesionino la convinzione democratica del "siamo tutti uguali" – se fosse vero, non ci interrogheremmo su accessibilità e potenzialità dell'esplicitazione. Reti consapevoli delle esclusioni del sistema cristallizzato, che si interroghino su come rendere la complessità del "mondo" accessibile e con meno dislivelli possibili. Una contemporaneità che richieda a gran voce filtri etici, non recettività algoritmica proprietaria.  
L'alfabetizzazione digitale, ad esempio, dovrà partire dal basso, esplicitando valore e funzionalità high-tech attraverso interfacce low-tech, inclusive di partecipanti con limitazioni tecnologiche. Dimensioni che rifiutino il controllo di spazi e temporalità produttrici di esclusioni selettive, dove l'imperativo temporale sia visto come limitante e violento verso corpi e saperi non-standardizzati. Il valore della documentazione riflessiva e dell'esplicitazione vuole essere atto di cura verso ritmi e limiti dei partecipanti alla rete.  
"Compost" si fonda su pratiche di cura reciproca che prevedono contaminazione e condivisione delle risorse, dove la collaborazione in rete trasforma la verticalità progettuale in governance orizzontale basata su un network di solidarietà minoritarie. Vogliamo che ogni contributo, anche non specialistico, venga registrato e valorizzato nella documentazione come risorsa comune.  
Possiamo continuare il percorso di teorizzazione privandoci del sentire?

**