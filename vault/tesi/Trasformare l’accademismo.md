
[[Compost]][[Intra-azione diffrazionale]][[Diventare Materia]][[Trasformare la normatività]]


**La normatività gioca un ruolo centrale nella riscrittura del contesto a cui apparteniamo. La consapevolezza di doverla trasformare diventa necessaria in funzione della potentia immaginativa di nuove vie che possano condurci a una decodifica dell’indeterminazione fisica e temporale, e di come possiamo accoglierla nelle varie dimensioni della nostra esistenza.  
Come abbiamo visto nel capitolo precedente, trasformare la normatività significa intervenire sulla quasi totalità dei contesti che ci circondano. Con questo capitolo intendiamo soffermarci su una delle trasformazioni necessarie al fine della buona riuscita del progetto.  
Quando parliamo di accademismo e/o comunità accademica, intendiamo normalmente quella sfera di studiosə impegnatə nella ricerca scientifica, filosofica, umanistica e artistica, in funzione di un miglioramento della vita collettiva nei diversi ambiti di analisi e studio.  
Ad esempio, molte delle nuove consapevolezze etiche che hanno sfidato il biopotere normativo politico derivano da questo tipo di ricerca. Negli anni è cresciuta a tal punto da diventare fulcro della bibliografia delle nostre generazioni e uno degli strumenti con cui continuiamo ad ampliare la ricerca.  
Gli studi antispecisti e transfemministi sono alla base del dibattito contemporaneo; ovviamente ci sono diverse sfumature che ne costituiscono la profondità, ma questi studi, a nostro parere, abbracciano maggiormente la complessità del contesto mondiale.  
L’accademismo porta con sé diverse positività, ma il sistema diffrattivo e indeterminato ci impone di andare oltre la normatività entro cui si è chiuso negli ultimi decenni. Nonostante la struttura inclusiva delle discorsività che ne fuoriescono, è inevitabile non considerare che la formalità entro cui è intesa rimane prevalentemente verticale. Dobbiamo pensare la sua trasformazione attraverso la lente dell’indeterminazione per aumentare la capacità trasformativa dell’onto-epistemologia richiesta dalla contemporaneità.  
«È più facile immaginare la fine del mondo che quella del capitalismo»: Fisher pone l’accento sull’incapacità di immaginare nuove vie alternative. L’accademismo fa parte di questa incapacità; produce e riproduce in un presente permanente con difficoltà di accessibilità che comportano una fruizione complessa di alcuni scritti per le masse. La spinta harawayana sulle necessità immaginative deve, a nostro parere, provare a riscrivere interamente il contesto mondiale. Ovviamente riscrivere non significa eliminare il pregresso, ma trasformarlo simpoieticamente. Questo non implica privarsi della spinta verticale della nostra opinione – come analizzato precedentemente, coltivare il pensiero critico è fondamentale per la riscrittura – bensì abbandonare l’individualismo entro cui siamo stati educati. Dobbiamo riscrivere e trovare la forza trasformativa insieme, senza arrogarci la responsabilità di farlo individualmente. Farlo insieme significa compostare le idee collettive senza pretese di esprimere giudizi sentenziali sulla forma dialettica o ponderativa di chi ci circonda. Trovare una soluzione collettivamente significa tenere in moto e a galla la barca su cui tuttə viaggiamo.  
Quello che Byung-Chul Han descrive come dissoluzione del concetto di verità, attraverso l’accesso illimitato all’informazione, non differisce dall’estrema profondità delle digressioni accademiche. Infatti le gerarchie accademiche di legittimazione non si dissolvono e alimentano narrazioni che, per quanto inclusive verso l’alterità, risultano individualiste e divisorie nella collettività. L’accademia è sicuramente uno dei dispositivi che producono le condizioni di possibilità delle discorsività contemporanee, ma dovremmo porre attenzione ai pericoli dei limiti normativi entro cui si inscrive.  
Da queste considerazioni nasce la nostra necessità di rimodellare la normatività accademica. È importante chiarire che, parlando di “accademismo”, intendiamo inevitabilmente anche il sistema istituzionale di insegnamento delle accademie di belle arti, per via delle fondamenta teorico/pratiche del progetto. Rimodellare l’accademismo assume dunque per noi un significato molteplice che comporta sia l’individualismo verticale delle digressioni teoriche sia il sistema autoriale ed egocentrico alimentato dalle istituzioni che “insegnano” l’arte. Queste due macro-aree si diramano rizomaticamente in micro-contesti generati direttamente o indirettamente dalle dinamiche precitate.  
L’accademismo può essere inteso come apparato intra-agente: non è un osservatore neutro e distante dall’oggetto che analizza, ma configura continuamente la realtà che studia nell’indeterminazione temporale. Il problema sorge quando, nel processo di documentazione, selezione, valutazione e teorizzazione, produce mondi che gerarchizza, posiziona linearmente, chiude e istituzionalizza, facendoli rientrare nella normatività metodologica. Per trasformarlo dobbiamo quindi riscriverlo come pratica entangled, materica, non gerarchica e interrogante.  
Il sapere che produciamo accademicamente è accumulativo e somiglia a un archivio inanimato in attesa dell’intervento umano e delle pratiche rappresentative positiviste per essere ampliato. La volontà di renderlo compostabile fa sì che si inserisca in un processo vivente, in un continuo intreccio di umani e non-umani, testo e corpo, teoria e gesto.  
Con la scelta di compostare l’accademismo, speriamo di restituirgli vitalità e vulnerabilità affinché il processo di scrittura diventi pratica e la teoria completi la materializzazione delle pratiche.  
Le (s)oggettività nomadi e post-identitarie precitate servono anche a ridefinire il processo in cui i saperi vengono attraversati senza fissarsi definitivamente nell’infrastruttura normativa dell’istituzionalità.  
Trasformare l’accademismo significa quindi passare per l’accettazione della vulnerabilità del sapere. Questo ci porta a costruire un sapere aperto alle contaminazioni, alle narrazioni minoritarie e a voci non esperte. La volontà di traslare la dinamica di contaminazione dalla sfera pratica a quella teorica è dovuta alla coerenza metodologica e alla rottura della dicotomia pratica/teorica. La struttura teorica e quella pratica si co-costituiscono; non sono entità separate, dunque la metodologia è univoca e non differenziata in base alla dimensione di appartenenza.  
Per citare Nelson, la teoria può essere “fatta” non solo “detta”. Il sapere, secondo noi, si produce attraverso il gesto, la pratica e la performance, non solo con la parola scritta. Questa visione comporta la costituzione di modelli di conoscenza processuali e simpoietici.  
Il nostro obiettivo non vuole solo trasformare la contenutistica del sapere accademico, ma anche le modalità di produzione, ricezione e trasmissione delle informazioni generate. Vogliamo un sapere mutevole, dubbio(so), non normativo.  
Se il sapere diventa materia intra-agente, se la scrittura è compost e la teoria diviene gesto, allora l’accademismo non può che accogliere la trasformazione. Il nostro obiettivo, in questo capitolo, non è descrivere come avviene questa trasformazione, ma “agirla”.**