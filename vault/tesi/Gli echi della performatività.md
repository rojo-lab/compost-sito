[[Intra-azione diffrazionale]] [[La diffrazione]] [[Compost]] [[L'entanglement e l'intra-azione [[Macro e micro- l’intra-azione nel locale]]]]

Il passato è importante e lo è anche il futuro, ma il passato non è mai lasciato alle spalle, non è mai finito una volta per tutte, e il futuro non è ciò che si realizzerà in un dispiegamento del momento presente; piuttosto il passato e il futuro sono partecipi del divenire iterativo della materia

(Cfr. Barad, op. cit., p. 181)

Le dimensioni occupano un’importante porzione di ragionamento diffrazionale. Questo ci aiuta ad argomentare l’importanza della spazialità in "Compost", e quanto il progetto miri ad essere un’intra-azione che agisce localmente con un output che può tendere a dimensioni più macrosistemiche.

La spazialità dunque è anti-rappresentativa in quanto non è fissa in una temporalità specifica, e questo mutamento direttamente proporzionale di tempo e spazio rende le pieghe dimensionali indeterminate e mutevoli. L’intra-azione è il metodo con cui fissare la materialità in una temporalità spaziale.

Intra-agire significa: qui ed ora; ma contemporaneamente non è una metodologia determinate del posizionamento spaziotemporale dell’azione. Nel senso che genera una trasformazione del "qui ed ora" ma anche del "qui e dopo", dove il "qui" assume una variazione materiale della sua spazialità e ne modifica la storicità passata e la prospettiva futura.

Le mutazioni spaziali e temporali contribuiscono alle trasformazioni future. Una determinata intra-azione può influenzare la successiva e modellare la materialità in funzione della sua temporalità. Questo significa che l’agency creata da un’intra-azione è codificata da coordinate spazio/temporali e che queste coordinate possono influenzare ma non determinare le codificazioni materiali delle future intra-azioni.

"Nulla si crea, nulla si distrugge, tutto si trasforma" - Antoine Laurent Lavoisier ci ha fornito uno dei principi fondanti della fisica e della chimica contemporanea. Questo principio intende proprio formulare la temporalità dei processi chimici e della materia: la somma delle masse dei reagenti è uguale alla somma delle masse dei prodotti. Allo stesso modo, in fisica, l’energia non si crea, ma viene trasformata costantemente da altri processi. La base di questo principio è proprio la temporalità e la spazialità. Definisce come la materia muta in base ai (s)oggetti coinvolti e come l’energia (l’agency) possa essere costantemente ritrasformata, generando una variazione tipologica della stessa.

Ragionare così ci porta a una concezione fondamentale: gli eventi non "accadono" nel tempo e nello spazio, ma lo costituiscono nella sua interezza attraverso il loro farsi "materiale".

La concezione anti-rappresentativa, secondo cui tutto è performativo in una continua rideterminazione materica, ridefinisce la concezione della performance che la vede come un atto singolo e la trasforma in un processo situato, che sedimenta e si modifica nello spaziotempo vissuto.

Tempo e spazio non sono spazi neutri, ma strumenti attivi di determinazione ontologica, politica e sociale. Sono unità di misura del reale; infatti, nei diversi contesti, spazio e tempo influenzano le sedimentazioni. Ad esempio, una formazione politica trova i suoi appoggi teorici e pratici nel contesto spaziale e temporale che l’accoglie. La dimensione politica è influenzata da quella sociale, che a sua volta è influenzata da quella individuale, e queste sono contaminate dalla temporalità che vivono, sia da quella passata che da quella del futuro potenziale a cui aspirano.

Storicamente, ogni dimensione impone una misura situata, costruita e carica del potere che essa stessa rappresenta. Questo avviene contemporaneamente a un’intersezione sistematica delle dimensioni.

Chi stabilisce "quando" e "dove" accade qualcosa determina anche il significato e la legittimità dell’avvenimento. Considerando la temporalità attraverso una lente storico-politica, possiamo vedere che il potere narrativo appartiene a chi determina quella dimensione temporale. Possiamo esemplificare questa affermazione sinteticamente osservando come la narrazione portata avanti dai colonizzatori descriva negativamente i colonizzati.

Attualmente, le pratiche di delimitazione temporale come la storicizzazione e quelle di delimitazione spaziale che stabiliscono i confini e i territori performano quella che nel mondo contemporaneo definiamo realtà. 

Partendo però dall’esemplificazione sopracitata, è possibile analizzare come tale pratica di determinazione fondata sul potere di chi la esercita costituisca una realtà relativa e spesso contestata da parte dell’opinione pubblica.

La volontà di descrivere queste analisi attraverso le loro dimensioni politiche, sociali o culturali risiede nell’interesse di alimentare un sistema diffrazionale di ragionamento che possa avere un valore trasformativo, attraverso "Compost", delle accezioni negative in positive.

Ad esempio, un evento performativo all’interno del progetto stabilisce il "quando" e "dove" accade qualcosa, determinandone così la materialità, l’agency e la legittimità. Inscrive all’interno della narrazione storica/spaziale nuovi (s)oggetti e detiene il potere su quella porzione narrativa e sull’intra-azione che la costituisce. La dimensione etica micro e macrosistemica rende necessaria la consapevolezza delle dinamiche di potere che si creano dalle contaminazioni temporali dovute dall’evento performativo antecedente e di quelle che esercitiamo su quelle future. Una metodologia di operazione così strutturata genera una strutturazione per livelli nei quali sono inscritte le formalità spaziali e la temporalità in cui vengono performate. Questa consapevolezza dovrà avere una forma collettiva e non individuale, in modo da accogliere le contaminazioni in un sistema procedurale che attraversa una costante indeterminazione materica.

Vogliamo performare una nuova realtà inter-(s)oggettiva che agevoli la trasformazione del sistema spazio/temporale di iperindividualismo imposto dal fenomeno performativo capitalista.

Parlare di fenomeno performativo legato alla struttura capitalista garantisce una forma materiale indeterminata entro la quale è possibile descrivere la proceduralità capitalistica e come questa muta attraverso lo stesso realismo-agenziale. Il capitalismo non è esente dalle strutturezioni sopra citate; non necessita di una rappresentazione fisica e gode della sua indeterminazione in quanto muta a seconda delle avversioni che incontra durante il processo di crescita. Divora le avversioni e rimodella la sua dimensione spazio temporale in funzione di questo incessante ingurgitare. Prolunga la temporalità procedurale e amplia i confini spaziali entro cui era racchiuso nel momento precedente. 

La temporalità, secondo noi, è quel campo di lotta in cui si costruiscono senso, possibilità ed identità. È parte della vita politica e sociale; plasma le (s)oggettività attraverso urgenze, attese e ritardi politici, e le stesse vicendevolmente plasmano quelle urgenze, quelle attese e quei ritardi. È un mutuo scambio di "tempi politici" e "tempi sociali", spesso disallineati tra loro, e le intra-azioni agiscono nelle frizioni tra queste temporalità. Scrive le genealogie dei conflitti sociali, mostrando come essa possa sempre rappresentare il campo di contesa performativa di queste conflittualità. La temporalità è l’unità di misura che governa l’universo, compresa la dimensione spaziale; ma questa temporalità è effettivamente universalmente riconosciuta?.

Partendo da queste analisi, è necessario porsi dei quesiti: Come agiamo individualmente sullo spazio nella temporalità che ci è stata assegnata e che misura quotidianamente il nostro intra-agire? Come dovremmo interpretare queste misurazioni invisibili? Anche la temporalità nel suo andamento inerziale è parte del fenomeno, o crediamo che la nostra performatività sia extra-temporale? Il fenomeno descrive il momento dell’idea emotiva o la temporalità procedurale nella quale si inscrive? Ha effettivamente un impatto sulla nostra fisicità spaziale? Impone un cambiamento iterativo lineare continuo, o è priva di una direzionalità evolutiva?

  

Lo spazio, il tempo e la materia si costituiscono reciprocamente attraverso la dinamica dell’intra-attività iterativa. Il manifold spazio-temporale viene iterativamente (ri)configurato in termini di come le pratiche materiali-discorsive vengono ad avere importanza. Le dinamiche di enfolding comportano la riconfigurazione della connettività del manifesto spazio-temporale stesso (una topologia che cambia), piuttosto che semplici cambiamenti nella forma o nella dimensione di un dominio delimitato (spostamenti geometrici). Non si deve presumere che il collettore stesso o le modifiche al collettore siano continue. La discontinuità gioca un ruolo importante. I cambiamenti non seguono in modo continuo da un determinato stato o origine precedente, né seguono una traiettoria teleologica: non ci sono traiettorie.

(Cfr. Barad, op. cit., pp. 180-181)

  

Nelle scienze empiriche, le pratiche conoscitive partecipano attivamente alla produzione della temporalità attraverso le loro metriche, ma le misurazioni sono veri e propri atti performativi intra-attivi nei quali vengono definiti "eventi", "dati" e "variazioni". L’oggettività di queste misurazioni dipende anche dalla temporalità e dallo spazio in cui vengono effettuate. Le lenti empiriche non sono neutre; vivono di rappresentazionalismo e di determinismo precostituito.

Nulla è precostituito, neanche la sensazione di temporalità che viviamo; possiamo dire che universalmente viviamo giornate di circa ventiquattro ore, ma sappiamo anche che emotivamente viviamo dilatazioni e restringimenti temporali che sono incredibilmente (s)oggettivi. Possiamo dunque dire che la temporalità va intesa non come lineare o progressiva, ma che è composta, stratificata, rigenerativa ed in divenire? Possiamo vedere la temporalità come un processo di decomposizione e ricomposizione in cui le tracce del passato fertilizzano il presente? Possiamo dire che non vi sono gerarchie temporali? Che queste temporalità (s)oggettive co-esistono, si intrecciano e collassano le une nelle altre in modalità non lineari? Queste visioni "compostiche" aprono effettivamente a nuove strade per pratiche politiche ed epistemologiche che accettano la complessità e la co-presenza di molteplici tempi?

Il progetto "Compost" vuole provare a trasformare la linearità procedurale, aprendo una nuova via che rifiuta la linearità evolutiva. Vorremmo: comprendere ed assimilare il valore della temporalità inter-(s)oggettiva; valorizzare l’intra-azione, le dilatazioni e i restringimenti temporali attraverso forme di partecipazione che non richiedano un appuntamento temporale e spaziale verticalmente imposto; dare fisicità materiale ad uno spazio che vive insieme a noi e attraverso noi in una nuova relazione con le altre (s)oggettività e attraverso pratiche discorsive che delimitino non solo i confini materiali ma anche le emotività delle personalità, antropiche e non, coinvolte; dare vita ad un progetto che si prenda cura della collettività nuova, animata quotidianamente da nuovi stimoli e da nuove sensazioni.

"Compost" è un progetto ampio che non vuole avere la pretesa di trasformare la realtà; si muove per offrire nuovi spunti su come vivere la temporalità spaziale che condividiamo.

Nel paradosso "EPR", i tre fisici descrivono la teoria quantistica e l’entanglement come incompleto. Questa incompletezza è dovuta al principio di località, che afferma che gli oggetti fisici possono essere influenzati direttamente solo dalle loro immediate vicinanze temporali e spaziali (corsivo in aggiunta a quello che è il principio di località). Questa struttura è stata confutata dal fenomeno dell’entanglement, che prevede che due o più particelle siano intrinsecamente collegate in modo tale che le azioni o le misure eseguite su una di esse abbiano effetto istantaneo sulle altre.

In termini legati al progetto "Compost", il principio citato della separabilità/località di Einstein, secondo cui quando due (s)oggetti hanno una distanza infinitesimale tra essi non possono influenzarsi in modo diretto, può essere ri-argomentato attraverso l’entanglement osservato con una lente pratica/creativa. Le eventuali intra-azioni all’interno del progetto creano un’agency che non si discosta dalle "installazioni" precedentemente presenti nello spazio, ma piuttosto intra-agiscono con le stesse, competendo alla creazione di una poetica plurale tra la materia, chi ha installato precedentemente e chi performa nel presente.

Dunque, non solo è evidente l’intra-azione tra oggetto, soggetto e linguaggio, ma la presenza di segni di eventi passati echeggia nel dialogo con eventi futuri, creando un humus poetico plurisoggettivo. E questo processo evidenzia il principio di indeterminazione della materia nella dimensione spazio-temporale.

  


**