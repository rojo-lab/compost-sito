[[Intra-azione diffrazionale]] [[La diffrazione]] [[Compost]]
**


**

Abbiamo visto come le pratiche di anti-rappresentazione ci abbiano condotti a un’indeterminazione della materia. Questo genera una nuova forma di materialità che è tale solo all'interno del fenomeno, non è prefissata ma si fissa attraverso l’intra-azione di soggetto, oggetto e pratiche discorsive. La dinamica di intreccio di questi attori costruisce una nuova materialità, e la stessa è tale solo in funzione di questo intreccio.

La determinazione infatti avviene attraverso l’interazione attiva degli elementi costituenti di questo intreccio.

Volendo argomentare la semplice dinamica di intreccio "delle cose" e del rapporto di causalità, basta osservare la meccanica con cui si concatenano, in modo diffrazionale, gli episodi politici e sociali. La volontà di descrivere le implicazioni degli avvenimenti esterni al progetto mira proprio alla valorizzazione del pensiero che opera per diffrazione. Analizzare le concatenazioni politiche e sociali che emergono dalla strutturazione del contesto contemporaneo attraverso le lenti dell’anti-rappresentatività, dell’indeterminazione e dell’entanglement vuole essere un modo per avvicinarci a una proceduralità pratica e pragmatica che utilizzeremo successivamente per le lavorazioni pratico/teoriche che orbitano intorno al progetto. 

Il metodo di ragionamento può assumere parvenze olistiche, ma la concatenazione pragmatica dei ragionamenti comprende la totalità "delle cose" in un rapporto causale, piuttosto che come complesso organico privo di sezioni.

Quindi, a differenza degli approcci troppo comuni che ansiosi di esplorare unilateralmente le lezioni della fisica per le teorie sociali e politiche, sfruttando quello che viene visto come il maggior valore epistemologico delle scienze naturali rispetto alle scienze umane, o, per fare un esempio contrario, i tentativi degli studiosi che vorrebbero contrastare l’autorità esagerata della scienza suggerendo un’inversione in base alla quale le scienze sociali sarebbero un modello per le scienze naturali, il mio approccio è quello di collocare le comprensioni generate da pratiche (inter)disciplinari differenti in conversazione con l’altro.

In questa dinamica, non solo il contesto politico/sociale assume forme di indeterminazione rappresentazionale, ma è vittima di un rapporto di cause ed effetti che continuiamo a trascinare fin dal secolo precedente.

La tipologia di socialità iperindividualista, ad esempio, è strettamente connessa alle scelte antropologiche che portiamo avanti dalla nascita del capitalismo. L’affermazione del singolo ai danni della collettività; il desiderio, nella sua pura accezione negativa, di volere sempre di più, alimentando dislivelli economici che impattano sulla possibilità sociale, allontanando il senso di comunità; la volontà di non ricercare un accrescimento collettivo ma di fingere un’alimentazione del sistema economico nazionale a discapito degli altri paesi come se appartenessero ad altri mondi; quella stessa alimentazione dell’economia patriottica che invece passa da import/export che mirano ad abbattere i costi di produzione riducendo la qualità dei servizi offerti. Tutto questo ha un costo che paghiamo quotidianamente nelle relazioni umane e nell’intersocialità che continuiamo ad alimentare attraverso i nostri acquisti e le nostre necessità.

Anche il clima politico contemporaneo ha chiaramente delle derivazioni causali che trasciniamo dalla fine delle due grandi guerre. I patriottismi estremisti che non sono mai stati debellati; quello stesso status politico che ha alimentato il potere della criminalità organizzata che dagli anni duemila ha iniziato a basare il proprio potere economico sulle spalle dei braccianti sopracitati e sugli sbarchi; gli stessi sbarchi che alimentano le narrazioni delle destre europee che contemporaneamente confermano l’alimentazione economica dei campi di concentramento libici; il riarmo delle nazioni per le guerre sante 2.0 ai "terroristi infedeli".

Con questi pochi esempi intendo alimentare la narrazione causale che pervade la contemporaneità. Diventa impossibile non rendersi conto dei profondi intrecci che concatenano gli eventi che ci hanno accompagnato dalla fine della seconda guerra mondiale fino ad oggi.

Partendo e comprendendo i rapporti di causa ed effetto, possiamo creare un punto di snodo dal quale far partire una trasformazione della società. L’intreccio delle dinamiche descritte, infatti, si limita a una narrazione antropocentrica, dove lo stesso intreccio è solo una lente metaforica attraverso cui orientare l’osservazione degli eventi contemporanei che ci circondano. L’entanglement, però, non può esulare dalla previsione triadica comprendente soggetto, oggetto e pratiche discorsive. Quando si inserisce l’attore "oggetto", le dinamiche di narrazione si ampliano e devono tenere conto delle causalità che comprendono l’animato tanto quanto l’inanimato. La pretesa che solo il raziocinio umano sia in grado di generare agency risulta fortunatamente ormai superata. Sia la componente animata che quella inanimata del mondo producono significato, e questo deve segnare un nuovo punto di partenza per la proposizione di quesiti a cui collettivamente dobbiamo rispondere nel futuro più prossimo. La visione dell’entanglement ci proietta in una direzione in cui gli attori di cui tener conto aumentano esponenzialmente, rimodellando la morale collettiva e l’etica dei rapporti intersoggettivi.

L'effervescenza del mondo, la sua esuberante creatività non può mai essere contenuta o sospesa. L'agenzia non finisce mai; non può mai "esaurirsi". La nozione di intra-azioni riformula le nozioni tradizionali di causalità e di agenzia in una continua riconfigurazione del reale e del possibile.

Nel paradosso "EPR", i tre fisici descrivono la teoria quantistica e l’entanglement come incompleto. Questa incompletezza è dovuta al principio di località, che afferma che gli oggetti fisici possono essere influenzati direttamente solo dalle loro immediate vicinanze temporali e spaziali (corsivo in aggiunta a quello che è il principio di località). Questa struttura è stata confutata dal fenomeno dell’entanglement, che prevede che due o più particelle siano intrinsecamente collegate in modo tale che le azioni o le misure eseguite su una di esse abbiano effetto istantaneo sulle altre.

L’entanglement soggetto/oggetto/discorsività quindi ci proietta in una nuova ottica del fare che, in modo diffrazionale, parte dalle concezioni anti-rappresentative, assume lae nozioni dell’indeterminazione della materia e, attraverso l'entanglement, costruisce una nuova metodologia di azione che tiene conto dei rapporti tra le parti coinvolte.

In sintesi: l'entanglement è il contesto, l’intra-azione è la modalità di agire nel contesto.

L'entanglement rifiuta gli schemi antropocentrici, includendo il soggetto all'interno della performatività del fenomeno e allineandolo sia all’oggetto sia alle pratiche discorsive anti-rappresentative, che hanno l’obiettivo di fissare la materialità del fenomeno nella sua temporalità.

Questa collettività nuova spinge il soggetto a trasformare la sua visione del mondo e le metodologie di approccio allo stesso. L’intra-azione infatti è quella fusione delle pratiche teoriche/laboratoriali che permette di rompere la visione della socialità come strettamente legata all’essere umano.

Utilizzo il termine "socialità" in quanto il rapporto che emerge dai metodi intra-attivi è quello di un mutuo scambio tra soggetto, oggetto e pratiche discorsive. Queste diventano attivamente parte del fenomeno concorrendo collettivamente concorrono mutualmente alla generazione di un’agency che fuoriesce dalle dinamiche positiviste/umanistiche.

L’entanglement riscrive l’ontologia, l’intra-azione l’epistemologia. Questa nuova scrittura delle pratiche comporta inevitabilmente una serie di quesiti cardine del progetto:

L’intra-azione come può rimodellare le pratiche artistiche? Riformare il rapporto inter-(s)oggettivo che intratteniamo con gli altri attori coinvolti, in che modo trasformerà le pratiche? Può l’ontologia dell’entanglement rimodellare l’epistemologia con cui approcciamo all’arte? Se sì, che iter dovrebbe seguire questa trasformazione? In che dimensione etica dovremmo canalizzare questa trasformazione?

In particolare, l’agenzia è una questione di intra-agire; è un atto, non qualcosa che qualcuno o qualcosa ha. Non può essere designata come un attributo dei soggetti o degli oggetti (poiché non preesistono come tali). Non è un attributo di alcun tipo. L’agenzia è ‘fare’ o ‘essere’ nella sua intra-attività. È la messa in atto di cambiamenti iterativi di pratiche particolari - riconfigurazioni iterative di collettori topologici di relazioni spazio-tempo-materia - attraverso le dinamiche dell’intra-attività…

…Poiché tagli agenziali differenti materializzano fenomeni differenti - segni di corpi differenti - le nostre intra-azioni non si limitano a effettuare ciò che conosciamo e quindi richiedono un’etica del conoscere; piuttosto, le nostre intra-azioni contribuiscono alla differenziale materializzazione del mondo. L’oggettività significa essere responsabili dei segni sui corpi, cioè delle materializzazioni specifiche nella loro mattering differenziale. Siamo responsabili dei tagli che contribuiamo a mettere in atto non perché li scegliamo noi (né sfuggiamo alla responsabilità perché "noi" siamo "scelti" da loro), ma perché siamo una parte agenziale del divenire materiale dell'universo.

  

Oggi il contesto artistico vive un cortocircuito dovuto all’estremizzazione della vendibilità. Tutto è un prodotto fintanto che esiste la richiesta per lo stesso. Maggiore è l’interesse per le committenze, minore sembra essere la ricerca fondante della produzione artistica. Supportando il sistema galleristico dell’arte, non facciamo altro che alimentare il mostro del capitalismo che annichilisce e incorpora in formato vendita qualunque possibilità di ricercare nuove vie percorribili attraverso la creatività contemporanea.

In "Compost" l’intra-azione diventa un mezzo sia di presa di coscienza sia di metodologia pratica in cui immedesimarsi. Lo spazio delimitato funziona quando il dialogo tra gli attori (s)oggettivi è intrecciato fluidamente. Il progetto è un "viaggio" performativo/procedurale in cui la materia muta e trova nelle pratiche discorsive che esplicitano i processi le sue delimitazioni fisiche. Queste pratiche non si limitano alla mera illustrazione di quello che osserviamo da lontano, ma supportano il pensiero logico che accompagna il fenomeno.

Il progetto si fonda sull’utilizzo di materiali recuperati da scarti di lavorazione, e l’obiettivo di noi "artisti" è fornirgli una nuova vita, valorizzando l’agency che assumono in questo scambio reciproco. Intrecciare le azioni non si limita allo scambio reciproco soggetto-oggetto-discorsività. Questo intreccio infatti costruisce nuovi (s)oggetti che a loro volta formano intrecci con nuovi (s)oggetti e nuove pratiche discorsive, in una fitta rete di generazione di parentele tra attori che costituiscono i diversi livelli di strutturazione laboratoriale.

La metodologia proposta infonde nuove forme estetiche/concettuali che trasformano l’individualità della produzione artistica e la sua stessa formalità. L’unico imperativo imposto, quello di non generare scarti o rifiuti, chiude la possibilità di una consumazione capitalistica speculativa della materia. Ne riforma l’etica dell’utilizzo e riduce il consumo ecologico di pratiche che, per quanto poco impattanti sul piano ecosistemico rispetto a controparti ben più gravose, forniscono un punto di partenza riflessivo sul rapporto che dovremmo intrattenere con l’attore "oggetto" e sulla vicinanza non contrappositiva che dovremmo assumere nei suoi confronti.

**