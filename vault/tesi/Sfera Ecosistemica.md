
[[Ambiti di ricerca]][[Sfera Sociale]]

**

Sfera sociale e sfera ecosistemica sono dimensioni intersecanti nel sistema poroso e sferoidale di “Compost”. La prima deriva da teorie post-umaniste e transfemministe, fondate sulla cura dell’alterità. Introduciamo questa discorsività sociale come punto di partenza diffrattivo, collegabile alle intersezioni ecosistemiche.  
Nel mondo contemporaneo è fondamentale inquadrare ogni progetto in un’attenzione non antropocentrica. Nella produzione artistica, l’uso di materie prime è radicalmente ridotto rispetto ad altri settori (es. cave di marmo di Carrara, dove il consumo artistico è minimo rispetto all’edilizia). Ciò non basta: serve un’attenzione capillare alle risorse. Anche se l’impatto quantitativo fosse ridotto, è necessario alimentare il pensiero critico sulla sensibilizzazione delle masse verso usi consapevoli.  
Ragionare su questi spunti è cruciale nell’apertura alla contaminazione sociale: così visualizziamo la materia non come risorsa consumabile ma come agente intra-attivo e vibrante nei processi di materializzazione. Ciò comporta un’etica verso le “risorse” e maggiore sensibilità nelle relazioni con esse.  
La metodologia intra-attiva agevola una nuova visione per mutare i rapporti con la materia: l’ambiente naturale non è qualcosa di distante da fruire in piccole porzioni per paura di contaminarlo. Dovremmo rivedere il modo di relazionarci, aumentando l’educazione e responsabilizzando fin dall’infanzia. L’“ambiente naturale” è una rete di relazioni di cui facciamo parte, non osserviamo da lontano; i rapporti materializzanti comprendono tutto ciò che ci circonda.  
Con il supporto pratico, il neo-materialismo fuoriesce dalla teoria e sfida la normatività abitudinaria. Cambia il paradigma: la natura non è un “altrove” da proteggere, ma sistema relazionale in cui siamo coinvoltə. Così pensata, non è più oggetto distante da romanticizzare; l’ecologia diventa operazione culturale de-sedimentabile. Superiamo gerarchie antropocentriche individuando convivenze multispecie, come i “bambini del compost” harawayani, legittimando l’idea che la materia abbia agency, agendo con modalità distanti dai parametri umani.  
Le condizioni ecosistemiche eccedono la percezione diretta, assumendo forme d’invisibilità strutturale. Cambiamento climatico, antropocene, plastica, capitalismo ecc. diventano iperoggetti: solo la consapevolezza di questa condizione trasforma la relazionalità con essi.  
“Compost” apre a immaginare questa trasformazione, aspirando a un processo lento e situato che sfugga alle dinamiche di outscaling, decomponendo e riscrivendo le nostre responsabilità intra-attive. Riconosce la vita come processo, rinuncia alla centralità individuale e alimenta nuove relazioni ecosistemiche.  
Dobbiamo rompere l’idea di dominazione sulla dimensione ecologica; il compostaggio diventa metafora per fertilizzare nuove possibilità epistemologiche e politiche, allontanando dinamiche di potestas. Ibridiamo pratiche artistiche ecosistemiche tra ambiente urbano e terra, tenendo conto della complessità degli ambienti. “Compost” assume così significato materiale, delineando traiettorie non gerarchizzate che direzionano la produzione artistica verso una consapevolezza biopolitica.  
Dobbiamo collettivamente trovare vie possibili fondate su cura e attenzione, interessandoci empaticamente ai ritmi non umani, ai residui e alla fragilità della vita. L’arte può aprirsi a un’ecologia dell’affetto basata su ascolto e co-presenza, ponendo attenzione alle necessità dell’alterità.  
Ciò significa impostare una nuova socialità ecologica e transfemminista, fondata su pensiero emotivo e critico che problematizzi lo status quo, rompendo la relazionalità normativa per reimpostarla in forma indeterminata. Attenzione ecologica e sociale sono un unicum nomade, mutevole nelle intra-azioni che materializzano necessità e possibilità immaginative.

**