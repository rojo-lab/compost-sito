[[Intra-azione diffrazionale]] [[La diffrazione]] [[Compost]]
**

Piuttosto, le intra-azioni iterative sono le dinamiche attraverso le quali la temporalità e la spazialità vengono prodotte e riconfigurate iterativamente nella materializzazione dei fenomeni e nella (ri)creazione di confini materiali-discorsivi e delle loro esclusioni costitutive. Le esclusioni sono elementi costitutivi dell'interazione dinamica (intra-gioco) di determinatezza e indeterminazione. L'indeterminazione non è mai risolta una volta per tutte. Le esclusioni costituiscono uno spazio aperto di agenzia; sono le condizioni mutevoli della possibilità di cambiare le possibilità. Dove il cambiamento non è una mutazione continua di ciò che è stato o il disfacimento di ciò che sarà, o qualsiasi tipo di trasformazione continua nel tempo o attraverso il tempo, ma le differenziazioni iterative dello spazio e del tempo.

(Meeting the universe p.179)

  

L'anti-rappresentazione è il punto di snodo da cui partire nelle digressioni concatenate, dalle quali scaturiranno una serie di quesiti aperti da analizzare in modo collettivo.

Nel paragrafo precedente ho voluto analizzare come una soluzione anti-rappresentativa sia più adatta alla narrazione dell’attuale periodo storico. Un periodo ipertestuale, indefinito, dove le etichette si mescolano con una forza tale da disperdersi, dando l’impressione che settorializzare, dividere in categorie, recinti predefiniti, sia una formattazione sociale che nel mondo contemporaneo perde valore giorno dopo giorno. Etichettare è un modo per controllare, è un metodo capitalista utilizzato per profilare e sfruttare gruppi di persone attraverso le loro abitudini ascrivibili in una o più categorie.

Il metodo anti-rappresentativo può agevolare questa trasformazione sociale in quanto rifiuta pratiche discorsive che creano una narrazione vittima di preconcetti o preformazioni della materia. Rifiuta la determinazione preconcettualizzata e introduce l’intra-azione della performatività della materia.

Questa metodologia supporta l’idea che un fenomeno performativo rimanga indeterminato e che il collegamento spazio-tempo sia un rapporto di mutua determinazione. La temporalità abbraccia tutti i mutamenti della materia e dunque la modellazione dello spazio in funzione di queste trasformazioni.

La trasformazione intra-attiva anti-rappresentativa dunque parla inevitabilmente del concetto di indeterminazione. Questo è un concetto che ritroviamo molto spesso nella nostra quotidianità e che veniva teorizzato nei primi esperimenti di fisica quantistica. Fisicamente, il concetto di indeterminazione della materia emerge dalla presa di coscienza dell’impossibilità di misurare contemporaneamente moto e posizione della particella. Questo suggerisce che la materia non possa fisicamente essere predeterminata, e questo avviene per l’assenza di apparecchi che possano effettuare misurazioni di più dati contemporaneamente.

Il processo di diffrazione, però, crea inevitabilmente una proceduralità di ragionamenti con cui argomentare non solo l’indeterminazione laboratoriale che possiamo osservare in "Compost", ma anche i processi che hanno portato alla necessità della fondazione di un progetto come questo.

  

"Einstein una volta ha osservato di Bohr: 'Esprime le sue opinioni come una persona che brancola continuamente e mai come una persona che crede di essere in possesso di una verità definitiva'".

(Meeting the universe p.121)

  

La ricerca della proceduralità diffratta di questi primi paragrafi vuole introdurre le ragioni per cui abbiamo ideato "Compost". Molti degli aspetti che hanno creato le necessità di questa progettazione hanno una molteplice valenza. Nel caso specifico dell’indeterminazione, ad esempio, l’applicabilità è valida non solo nel comparto laboratoriale, ma anche nei diversi contesti che hanno preparato il terreno ideologico su cui si fonda il progetto.

Come per l’anti-rappresentazione, l’indeterminazione apre una serie di ragionamenti fondamentali per le disquisizioni successive del progetto. Come specificato in più occasioni, la costituzione ideologica del progetto è un processo iterativo che vuole analizzare sia le motivazioni ontologiche che le modalità epistemologiche fondanti.

L’indeterminazione, dunque, svolge un ruolo molto radicato nel contesto contemporaneo. Questi processi di indeterminazione non riguardano solo le pratiche discorsive intorno al nuovo materialismo, ma spingono le sue fondamenta in modo rizomatico nei comparti politici, sociali ed individuali prima di arrivare al nucleo artistico, focus di questo progetto.

Oggi è fondamentale attraversare i dialoghi politici/sociali, in quanto le mie impressioni personali sono quelle di un forte nichilismo politico che comporta una deriva sociale ed individuale.

Byung-chul Handescrive efficacemente il sistema infocratico all’interno del quale ci troviamo. Il nichilismo politico è una questione storica che progredisce in modo procedurale, concatenando un evento all’altro anche se questi sembrano completamente distanti.

Analizzare i rapporti causali storici è sicuramente un punto fondamentale della contemporaneità. In questo testo, però, non voglio realizzare un’analisi statistica supportata da dati scientifici, ilmio obiettivo, piuttosto, è quello di fornire un punto di vista empirico/esperienziale di una soggettività appartenente alla generazione Y, la quale ha creato una frattura epistemologica rispetto alle generazioni precedenti.

Nel caso specifico della politica, siamo cresciuti in un’indeterminazione del dibattito politico. Questa indeterminazione ha radici profonde nelle metodologie su cui sono state appoggiate le dinamiche del dibattito negli ultimi trent’anni.

La politica è cambiata profondamente; ormai non esiste più un dialogo tra le parti oppositive, questo si è annichilito in favore di un sistema basato sull’infocrazia. Oggi gli esponenti partitici non necessitano più di convincere il popolo. I partiti oggi, come dimostrato dalle recenti elezioni politiche americane o italiane, non necessitano più di mantenere il dibattito attivo. Oggi il potere è infocratico in quanto chi detiene l’informazione arriva più facilmente al proprio obiettivo. La gestione dell’informazione è indeterminata tanto quanto la politica; per le nostre generazioni, infatti, non è più necessario fornire un’informazione sterile e oggettiva per indurre le persone a generare un proprio ideale politico. I giornali stessi non riescono più a fornire notizie fredde e distaccate dall’accadimento; sempre più spesso vediamo giornali assumere posizioni politiche discordanti con l’ideale che dovrebbe muovere l’interesse giornalistico. Questo assume forme preoccupanti non solo in termini di censura (basta vedere come viene trattato mediaticamente il referendum dell’8 e 9 giugno che si svolgerà in Italia), ma anche in termini di generazione delle notizie in base a dove la politica vuole orientare la lancetta dell’opinione pubblica.

Posso intuire che le descrizioni appena fornite possano sembrare fuori contesto, ma in realtà non sono il focus dell’inquadramento del paragrafo nell’indeterminazione politica. Queste servono sia per avvalorare le tesi del sistema descritto da Han, sia per gettare le basi di quello che credo essere un sistema di indeterminatezza politica che sfocia inevitabilmente nel sociale. Per i contesti sopra citati, si crea dunque uno status quo nel quale chi prova ad assumere una consapevolezza ideologica/politica fatica a trovare dei punti fermi.

È difficile sentirsi rappresentati da un sistema politico che viaggia insieme al vento che muove la bandiera dell’opinione pubblica e politica. Diventa inevitabilmente confusionario provare a immedesimarsi in forze partitiche e credere che intendano veramente rappresentarci. È lecito dubitare del potere di voto se questo è astutamente manovrato attraverso i sistemi di informazione in grado di bombardarci quotidianamente e sollecitato attraverso l’ausilio della criminalità organizzata, come emerso da diverse inchieste negli ultimi cinquant’anni.

In sostanza, diventa fortemente complesso credere che il sistema politico contemporaneo sia un modello valido per la generazione di una forza di trasformazione, che risulta per giunta utopistica e lontana dalle possibilità del singolo individuo, che viene giorno dopo giorno allontanato da un sistema di informazione che rende evitabile la ricerca di coesione sociale.

Il modello contemporaneo quindi crea una confusione radicata, che porta inevitabilmente a una sensazione di indeterminazione politica, nella quale è impossibile rivedersi nel passato e nelle ideologie in voga nella politica degli ultimi cento anni, e contemporaneamente ritrovarsi spaesati da quelle più attuali. Nella presa di coscienza di questo "sistema delle cose", dunque, viviamo in una costante indeterminazione che oscilla dalla sfera politica a quella sociale.

Questa dinamica politica quindi getta le basi per un’indeterminazione sociale che viviamo sia come individui che come collettività di individui. Infondo, le politiche democratiche non dovrebbero rappresentare quello che è lo status sociale della popolazione? I rapporti intersociali sono indeterminati al pari dei dibattiti politici. Non viviamo una vera coesione, ma solo all’interno di una parvenza della stessa. Siamo lontani sotto il punto di vista emotivo/empatico e relazionale. Intrecciare legami stabili diventa sempre più complesso in quanto siamo vittime di una cattiva educazione della coltivazione sociale. Viviamo in un contesto sociale dove siamo stati educati a pensare in modo esclusivo alla formazione della persona come singolo individuo e non in una dinamica di pluralità maiestasiana.

L’ipersoggettivizzazione dell’individuo convinto del potere della propria singola narrazione danneggia inevitabilmente anche le dinamiche di coesione collettiva. Il confronto non si basa più su argomentazioni in grado di mutare l’opinione del singolo, ma sul sostenere le proprie tesi nella convinzione che le antitesi esistano solo per mera estensione del concetto di opposizione. Non serve argomentare in quanto la fallace idea democratica ci ha portati ad avere collettivamente lo stesso peso ideologico, tanto da trovare narrazioni che mettono in dubbio anche la libertà ideologica di sostenere allarmanti estremismi di destra. Credendo, ad esempio, che il rifiuto del riconoscimento di un ideale neofascista in un paese costituzionalmente antifascista sia anticostituzionale in quanto mina la libertà ideologica dell’individuo. Sono proprio queste dinamiche ad allontanarci e a generare uno stato di indeterminazione sociale dove, per usare una metafora, continuiamo ad avanzare su questa linea retta senza fine né inizio per mera inerzia, non curanti della posizione in cui si trova chi ho al mio fianco, chi ho dietro o chi mi precede. Questo perché l’educazione collettiva ci ha introiettati in un mondo che vuole apparire statico ed immutabile nonostante il complesso dinamismo di cui siamo vittime inconsapevoli. Forse, quello che manca per rompere questa indeterminazione costante è proprio la forza di contaminazione e di cambiamento che potremmo accogliere nella quotidianità? Forse, iniziare ad ascoltare piuttosto che provare ad esprimere le nostre sentenze può gettare le basi di un riavvicinamento sociale e di una concretizzazione della massa collettiva, rompendo le dinamiche di indeterminazione sia sociali che politiche che individuali? Può quest’indeterminazione cronica trovare dei punti di trasformazione che rendano le accezioni negative descritte in punti di snodo per la ricerca di nuove positività? Può l’indeterminazione essere matrice fondante del modo di pensare il futuro come privo di etichette non necessarie, trovando nel vuoto indeterminato un potenziale intrinseco? Come descritto nell’introduzione, non voglio arrogarmi la verticalità di trovare le risposte a queste domande, ma sono sicuro che un lavoro che parta dal singolo individuo e che passi per la collettività possa trovare dei punti trasformativi delle dinamiche contemporanee.

Queste dinamiche che rendono indeterminato il contesto politico e sociale trovano la propria formazione nella costruzione della singola individualità. Voglio analizzare in quest’ultimo punto focale del paragrafo, prima di spostare il focus sull’indeterminazione all’interno di "Compost", l’indeterminazione dell’individuo, che sfumerà da accezioni che reputo più negative a quelle più positive che invece alimentano le discorsività sull’indeterminazione della materia.

Come ho argomentato, le accezioni negative dell’indeterminazione politica e sociale si snodano dal singolo individuo e dall’incapacità di pensarci in un plurale maiestatis. Siamo indeterminati in quanto non abbiamo un inizio ed una fine. Potenzialmente, esistiamo da prima della fase embrionale e continueremo ad essere vivi anche successivamente alla morte biologica attraverso i processi di decomposizione. Quest’indeterminazione biologica segue quella del raziocinio.

Oggi l’indeterminazione che viviamo, specialmente dai millennials in poi, è una costante comune. Questa costante si dilata in molteplici campi di interesse, "infettando" ogni aspetto che costituisce la normatività della costruzione di un’esistenza stabile.

Le possibilità sono mutate negativamente; i costi della vita sono aumentati esponenzialmente, generando un’instabilità dell’individuo e delle aspirazioni possibili. Il panorama lavorativo è incapace di fornire una stabilità che generazionalmente abbiamo di conseguenza smesso di ricercare, e l’indeterminatezza politica ha dimostrato ampiamente l’incapacità di intervento.

Gli studi universitari ormai sono obbligatori anche per lavori privi di competenze specifiche, e le leggi del diritto allo studio sono insufficienti a supportare l’individuo nel percorso di formazione e ad indirizzarlo nel proprio settore, non tenendo in considerazione la percentuale di individualità che "viaggiano" al di sotto della soglia della povertà.

Queste dinamiche causano inevitabilmente delle criticità sul piano dell’affermazione sociale da parte delle generazioni più giovani, complicando ogni aspetto di determinazione.

Le argomentazioni finora presentate vogliono solo creare un supporto contestuale al concetto di indeterminazione; infatti, concordo in modo sincero con le argomentazioni di Rosi Braidotti sulla necessità di immaginare il mondo attraverso le sue accezioni positive.

L’indeterminazione, infatti, nelle nostre generazioni ha lentamente assunto delle forme che, seppur come società fatichiamo a riconoscere, vivono in una dimensione etica che sono convinto riconosceremo universalmente con il tempo.

Il tempo indetermina la prospettiva futura, la quale può determinarsi solo attraverso le buone pratiche discorsive che utilizziamo per fissare un fenomeno nella sua temporalità (parleremo delle pratiche discorsive in modo più puntuale successivamente nel testo).

L’indeterminazione fisica che viviamo attualmente ha diverse dimensioni e, con l’avanzare della tecnologia, amplia le possibilità che il nostro immaginario ci offriva negli anni passati. La teoria cyborg oggi sembra meno utopica. Viviamo in simbiosi con la tecnologia: essa è diventata a tutti gli effetti una vera e propria estensione corporea, assumendo forme prosthetiche sia corporee che del nostro essere. Difatti, il nostro essere, ad esempio, non si estende più solo nel mondo empirico, ma trova la sua affermazione anche nel mondo digitale attraverso il web e la sua derivazione sociale, che rimane a portata di mano attraverso i nostri smartphone. Da questi veniamo monitorati sia in termini di utilizzi temporali degli stessi, sia in termini fisici attraverso contapassi e app che monitorano la nostra fisicità e/o l’apporto calorico delle nostre diete. Questo fa sì che l’indeterminazione della persona assuma una forma che essa stessa decide.

Le protesi o estensioni corporee non rientrano solo nello spettro ludico/arbitrario, ma permettono di agevolare l’accessibilità al contesto "mondo" sia in termini fisici - ad esempio le protesi robotizzate in grado di ricevere comandi dallo stesso sistema nervoso, o il famoso neuralink che promette la possibilità di interagire con il mondo digitale con il solo ausilio del pensiero - sia in termini di sentite necessità estetiche - chirurgia plastica, transizioni di genere. L’approccio è che la tecnologia ci permette di modellare la nostra persona, la quale dunque rimane indeterminata e spesso libera di determinarsi nel tempo e nelle modalità che reputa più opportune attraverso l’avanzamento tecnologico. A suo modo, la tecnologia è anch’essa indeterminata; è sicuramente una risorsa, ma accresce diversi dilemmi etici riguardo ai suoi utilizzi. Da qui sorgono spontanee una serie di domande: quali sono le soggettività e le pratiche discorsive che ne determinano l’utilizzo? È parte di una spinta evolutiva? Rischia di appiattire il raziocinio umano attraverso la sostituzione lavorativa, sia manuale che intellettuale? È uno strumento per la ricerca di soluzioni o è la soluzione? In che modo e quanto dovremmo investire sull’innovazione tecnologica? Può essere parte dei fenomeni performativi anti-rappresentativi, concorrendo alla formazione della materialità delle pratiche?

  

Secondo l’elettrodinamica quantistica, il "vuoto" (che, in senso classico, si riferisce al vuoto) è uno stato in cui tutto ciò che può esistere esiste in qualche forma potenziale. La vivace potenzialità del vuoto crea "fluttuazioni del vuoto", che producono lo spostamento di Lamb nello spettro dell'idrogeno. Il fatto che Lamb e Retheford siano stati in grado di misurare questo piccolo spostamento è notevole; il fatto che esista la possibilità di misurare gli effetti di possibilità non realizzate è a dir poco stupefacente. In effetti, lo spostamento di Lamb costituisce uno dei test più accurati che abbiamo della teoria dell’elettrodinamica quantistica. Abbiamo infatti una conferma empirica di questa potenzialità ribollente! Piccoli dettagli possono fare profonde differenze.

(Meeting the universe p.92)

  

Partendo dalla potenzialità ribollente del vuoto, "Compost" punta a fissare delle pratiche teorico/laboratoriali che vengano stimolate da questa potenzialità. Il vuoto, e le possibilità che esso offre, fa sì che la materialità non sia relegata allo status Newtoniano di codifica precostituita di un oggetto. La materialità è anti-rappresentativa ed indeterminata, e noi vogliamo offrire un’epistemologia basata su questa nuova linea ontologica della materia.

"Compost" è uno spazio aperto, anti-rappresentativo ed indeterminato, nel quale la ricerca pratica assume delle forme circolari di riciclo creativo, ideativo e materiale. Lo spazio sarà un’area materialmente delimitata, in modo che il focus sia incanalato in una porzione spaziale nella quale verrà realizzato il progetto.

L’indeterminazione è descritta dall’impossibilità di prevedere che tipologia di forma acquisirà lo spazio espositivo predisposto, sia in termini installativi che performativi. La scissione tra installativo e performativo esiste solo per fornire un’esplicitazione differenziale delle pratiche artistiche, al fine di facilitare l’immaginazione del progetto nel lettore. A tutti gli effetti, il processo laboratoriale è una grande performance che riscrive costantemente la materialità all’interno dello spazio. La materialità che si crea non è definibile attraverso i singoli agenti presenti all’interno dell’area delimitata. A definire la materialità è l’assemblaggio di oggetti umani e non umani. Questo assemblaggio concorre a creare un’agency che viene fissata proprio dalla collaborazione intra-attiva di oggetto, soggetto e pratiche discorsive. L’estrema performatività di questi fenomeni comporta l’inconsapevolezza di che tipologia di trasformazioni avverranno all’interno della delimitazione spaziale entro cui si manifesta la parte empirica/laboratoriale di "Compost".

Tra le pratiche epistemologiche, vogliamo mutare anche la componente teorica, affinché la stessa indeterminazione materiale sia proiettata sulle pratiche discorsive contenute nella letteratura che emerge dalla teorizzazione delle stesse. Da qui nasce l’idea di non determinare individualmente e verticalmente le digressioni logiche che emergono dalle speculazioni che intra-attivamente contribuiscono a costruire le fondamenta teoriche del progetto; vogliamo invece che l’indeterminazione si proietti anche nell’output teorico. La modalità di non determinazione verticale sarà quella di porre una serie di quesiti aperti scaturiti dalla ricerca teorica, senza fornire una risposta che risulterebbe estremamente soggettiva. Queste domande verranno poi vagliate sia attraverso il gruppo di persone che parteciperà al laboratorio, sia fornendo la possibilità di avviare un "e-mail-network" che permetta il confronto attivo sulle tematiche proposte all’interno dei quesiti. L’obiettivo è quello di non variare le modalità epistemologiche laboratoriali da quelle teoriche, lasciando che possano intrecciarsi e determinarsi in una temporalità ben specifica.

  

I corpi non sono oggetti con confini e proprietà intrinseche; sono fenomeni materiali-discorsivi. I corpi "umani" non sono intrinsecamente diversi da quelli "non umani". Ciò che costituisce l'umano (e il non-umano) non è una nozione fissa o pre-determinata, ma non è nemmeno un'idealità libera di fluttuare.

(Meeting the universe p. 153)

**