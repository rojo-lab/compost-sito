
[[Trasformare l’accademismo]]

**

Il primo passo nella strutturazione della trasformazione accademica risiede nell’analisi del valore intrinseco della documentazione per la postulazione delle pratiche discorsive che materializzano un processo performativo.  
Le pratiche documentative costituiscono un modo per fissare un evento nella sua temporalità procedurale. Questo ci aiuta a contestualizzare non solo l’evento in sé ma anche le condizioni che hanno generato e condizionato quel tipo di processo nella sua temporalità.  
La documentazione quindi non assume la forma di registro passivo, ma è parte integrante dell’entanglement. Fissa il fenomeno e lo rende inevitabilmente parte di una rete di relazioni e possibilità argomentative. È un atto intra-attivo che modifica ciò che registra e fornisce la possibilità di generare nuove configurazioni discorsive.  
Registrare un fenomeno significa assumere sia il pregresso che l’evoluzione, affinché il contesto in cui si costituisce rimanga chiaro, garantendo un’analisi completa degli schemi relazionali che hanno contribuito a generare quella proceduralità fenomenologica.  
La documentazione può essere attuata in diverse modalità; analiticamente possiamo definire quelle più funzionali all’obiettivo prefissato della trasformazione accademica.  
Quando adottiamo una documentazione esclusivamente scritta, ad esempio, incontriamo diverse complessità costitutive. Volendo guardare al passato, questa forma era utilizzata nei primi studi antropologici sulle tribù che mantenevano processi vitali fuori dal canone occidentale. Le prime descrizioni antropologiche erano inevitabilmente filtrate dal documentatore e dai suoi preconcetti dovuti all’educazione impartita dai meccanismi istituzionali occidentali. Tali descrizioni non riuscivano a esulare dalla visione canonica del maschio bianco, etero cis, pregno di privilegi sociali. Ciò comportava una descrizione meramente soggettiva che non valutava gli schemi relazionali degli eventi; inoltre “l’osservato” veniva categorizzato come oggetto di studio distante, da cui distanziarsi. Generare documentazione priva delle distorsioni normative diventa estremamente complesso; è un metodo che fatica a cogliere l’interezza delle sfumature del fenomeno osservato. Difficilmente la rilettura di questa tipologia fornisce nuove consapevolezze rispetto alla prima analisi.  
Con la tecnologia contemporanea la documentazione può assumere diversi formati: fotografico, video, sonoro e di dati analitici.  
Per una documentazione funzionale al nostro obiettivo è indispensabile stabilire una relazionalità tra queste forme. Per analizzare a fondo un fenomeno necessitiamo di documentazione fotografica, possibilmente realizzata da chi ha partecipato attivamente all’evento, per riflettere le lenti attraverso cui la/le (s)oggettività protagoniste hanno costituito quel fenomeno. La documentazione video/sonora deve essere omnicomprensiva del complesso temporale che ha portato il processo a materializzarsi in una determinata modalità. I dati analitici possono fornire ulteriori informazioni non decifrabili con i cinque sensi; ad esempio, acquisendo dati elettromiografici da una (s)oggettività in performance, possiamo analizzare “scientificamente” ciò che accade in quell’intreccio relazionale.  
La potentia della documentazione sfida anche la crononormatività lineare. Documentare una pratica fenomenologica non serve solo a conservarla per fruizione indiretta. Una documentazione ben realizzata può lesionare la dipendenza dal presente funzionale, producendo tempi divergenti, sospensioni e fremiti inattesi. Così l’archivio, normativamente impostato su catalogazione, divisione e consolidamento, si trasforma in un’apertura che attende nuove pratiche discorsive per alimentare la materializzazione di quell’evento.  
Documentare aiuta a comprendere la posizionalità e la responsabilità etica nel progetto. Rende visibile chi sei, dove e in quale relazione ti collochi nell’entanglement intra-attivo. Non congela l’evento ma esplicita l’implicito, l’interconnessione delle (s)oggettività e le modalità con cui si diventa minoranza rispondendo praticamente ai quesiti aperti. Così la pratica artistica diventa politicamente responsabile, non autoreferenziale.  
Vogliamo rimodellare la produzione del sapere e questa è una via per farlo. Contemporaneamente riconosciamo che la nostra visione può essere limitata dall’esperienza. Da qui nasce la volontà di realizzare il modello di questioning alla base di questo saggio. Il questioning da solo però non basta a sostenere le pratiche discorsive. È necessaria una documentazione capillare delle intra-azioni che costituiscono il progetto, affinché anche chi non vi partecipa direttamente possa alimentarlo attraverso proprie pratiche discorsive. Ciò alimenta sia la proceduralità progettuale sia l’azione simpoietica fondata sul networking.  
Produrre arte decentralizzata dall’iperindividualismo fa sì che la rete di relazioni generi testimonianza distribuita. Ogni contributo arricchisce una discorsività collettiva che non deve puntare linearmente a una fine ideale.  
La documentazione diventa così un invito all’alterità a osservare, rispondere e contaminare. Trasforma il processo in pratica comune non-ermetica. Seguendo l’input di “Art/commons”: documentare genera beni comuni discorsivi, aperti e ricombinabili.  
In questa dinamica “documentare” si trasforma in processo attivo, parte del vivente intra-attivo. Diventa materia teorica, contaminata e vulnerabile. Compostare significa lasciare che il documento decada e si rigeneri in contesti diversi da quello originario, assumendo ulteriori discorsività e forme. Documentare diventa così gesto primario per garantire il compostaggio intellettuale, facendo rinascere costantemente sensibilità e possibilità.  
Come possiamo dunque valorizzare l’atto documentativo nel progetto per trasformarlo in gestualità generatrice di relazioni, domande e contaminazioni inattese?

**