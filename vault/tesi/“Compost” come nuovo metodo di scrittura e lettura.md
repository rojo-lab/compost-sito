
[[Trasformare l’accademismo]][[Il valore della documentazione per le pratiche discorsive]][[Esplicitare l’implicito]][[Accessibilità delle pratiche]]


**

La volontà di appoggiare le critiche su pure considerazioni analitiche è probabilmente la parte che più ci coinvolge personalmente nella stesura dell’impostazione teorica del progetto. La riduzione selettiva dei citazionismi in questa fase della saggistica è una scelta deliberata, poiché vogliamo instaurare un metodo di co-costituzione delle eventuali critiche e degli eventuali elogi al sistema accademico/artistico.  
Rimodellare le modalità con cui agiamo nel mondo e produciamo la teoria-pratica che sorregge l’onto-epistemologia del progetto è indubbiamente un processo chiave nella co-costruzione di “Compost”.  
Avendo sperimentato un’edizione del progetto, abbiamo rielaborato dettagli metodologici/progettuali su cui “Compost” si fonda. In questa fase teorica vogliamo però soffermarci su come imposteremo scrittura e lettura delle pratiche discorsive che aleggiano intorno al progetto.  
Il primo quesito che ha mosso l’introduzione del metodo del “questioning” è nato dal dubbio sulla verticalità canonica in cui si inserisce l’accademismo contemporaneo. Avremmo davvero potuto impostare un progetto fondato su riciclo, pensiero circolare, orizzontalità e contaminazione attraverso un’analisi teorica/speculativa individuale? Come inserire meccanismi di riciclo, contaminazione, ecc. nella componente teorica? E come integrare la pratica in un sistema di co-costituzione con la teoria?  
In sintesi, abbiamo deciso che il progetto si appoggiasse sulle stesse metodologie, affinché teoria e pratica si costituissero vicendevolmente. Come specificato nel primo capitolo, l’intra-azione baradiana e il concetto di entanglement ci hanno fornito una spinta immaginativa: meccanismi uniti alla praxis nelsoniana hanno costruito uno strumento metodologico solido.  
La teoria non si distacca dalla pratica; più che definire questa saggistica come “teoria” del progetto, dovremmo inquadrarla come pratica discorsiva dello stesso, che lo materializza nella sua temporalità e si rafforza quando parte del processo, non distaccata da esso. Distaccarci dunque dal metodo positivista/newtoniano, secondo cui la fase pratica sarebbe l’oggetto lontano dal soggetto analizzante (da noi impersonato), e la teoria la mera descrizione fredda degli avvenimenti procedurali.  
Preso atto di queste dinamiche, come legare indissolubilmente questi processi in un sistema intra-attivo?  
Il principio è che questa saggistica sia una grande introduzione al progetto, un modo per entrare nelle menti di chi lo ha ideato, comprendendo le spinte ideologiche che ci hanno portato a fondare “Compost”. La definiamo “introduzione” perché anche le pratiche discorsive vorremmo siano pregne di contaminazione reciproca, addensate da una scrittura collettiva contraddittoria ma realistica, che garantisca una fotografia reale delle (s)oggettività in contatto con il progetto, senza fondarsi direttamente sulle loro conoscenze bibliografiche.  
Da qui entriamo nel sistema di questioning come strategia epistemologica, non retorica. Le domande problematizzano pratiche e contemporaneità. Creare un sistema critico di domande permette di interrogarsi su ogni aspetto analizzato nel saggio; inoltre, sarà possibile proporre nuove domande poiché non è un sistema chiuso e verticalmente imposto. Si tratta di disfare la normatività attraverso la domanda e sconvolgere la fruizione passiva di un testo. Qui le domande rompono l’assetto di strumento propedeutico alla risposta, diventando forme di pensiero materializzante che, attivando chi entra in contatto con la lettura, generano nuovi mondi e vie percorribili.  
Il questioning diventa un metodo per strutturare il testo; attraverso esso non poniamo domande che cercano una “verità”, ma apriamo a intra-azioni future tra testo e lettore. Domandare come pratica anti-verticale, attitudine al networking, strumento dialogico che sostituisce ogni definizione verticale.  
Vogliamo compostare, non scrivere; stratificare temporalità non lineari, non creare una descrizione cronologica degli eventi. Evitare di visualizzare la scrittura come linea retta, trasformandola in processo di decomposizione e ricomposizione di materiali teorici, esperienziali e affettivi. Un metodo stratificato in cui note, frammenti, citazioni e documenti convivono in tempi e spazi eterogenei attraverso un formato testuale rizomatico senza subordinazioni, ma con parallelismi testuali che convivono e co-costituiscono un ipertesto non gerarchico.  
Così trasformiamo la lettura da atto contemplativo in atto intra-attivo: la lettura stessa modifica ciò che viene letto; chi legge e il testo diventano co-costitutivi. Entrare in contatto con questa lettura muta la dinamica di “spettatore/fruitore”, ponendo la figura in una dimensione co-autoriale situata che produce significato attraverso l’interazione con il dispositivo testuale.  
La modalità di lettura diventa personalizzabile; i testi modulari e i percorsi si differenziano in base al cammino scelto. Si rompe la sequenzialità e l’andatura testuale diventa suggerimento, non imposizione verticale.  
La saturazione cognitiva accademica, dove la bibliografia è un punto di forza, si trasforma in formato implementabile: il citazionismo non è base fondante ma contorno che dà colore alle costruzioni dialettiche. La praxis diventa metodo che legittima il sapere attraverso la pratica, sovrapponendosi alla canonica “teoria”. “The researcher is understood not as external observer but as embedded practitioner”. La citazione diventa situata: dialoghi, esperienze e intra-azioni performative diventano fonti bibliografiche. Trasformiamo la metafora del libro come albero con radice e frutto in una forma rizomatica, dove formati artistico-discorsivi mescolano i ruoli di autorialità e fruizione/lettura.  
Si eliminano i concetti normativi di “inizio” e “fine” obbligati; paragrafi e capitoli si allontanano dalla sequenzialità lineare, aprendo a letture in ordine sparso. Contemporaneamente si possono costruire mappe e percorsi alternativi generati da chi fruisce del testo, con lettura guidata da parole chiave o simboli in una navigazione ipertestuale. Questa co-autorialità con chi fruisce del percorso incarna la dinamica per cui la molteplicità soggettiva produce sapere, trasformando l’iperindividualismo (nascosto dietro il citazionismo sfrenato) in una “scrittura in rete” che permette polifonie, hacking e remixing di un prodotto distante dalla forma capitalistica/normativa della lettura.  
In sintesi, la scrittura si apre; frammenti testuali sono scritti a più mani, commentati a margine, corretti in itinere. La loro instabilità e indeterminazione trasforma quella che potrebbe essere una debolezza in forza politica e metodologica.  
Possiamo quindi continuare a teorizzare privandoci del sentire? Il nuovo accademismo deve passare forzatamente per scritti analitici? Abbiamo impostato l’accademismo sul fornire risposte, ma se questa direzione fosse errata?  
Queste sono solo alcune domande che ci hanno spinto a rimodellare scrittura e lettura accademica, che in “Compost” assumono forme nuove, aperte alle suggestioni, fragili e collettivamente dialogate. Cambiare la forma normativa data alle “cose” è principio fondamentale del progetto; sperimentare per andare avanti e rivoluzionare il contesto rimane una colonna portante, ma invece di arrogarci la pretesa di attivare questo processo individualmente o in una collettività ristretta, intendiamo aprirci a chiunque entrerà in contatto con il progetto, co-costruendo insieme nuove vie, mondi e metodologie.

**