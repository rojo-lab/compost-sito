[[Intra-azione diffrazionale]] [[La diffrazione]]
**

Il sistema di diffrazione del pensiero logico descritto nel primo paragrafo di questo capitolo, come nel modello del realismo agenziale, vuole fornire le metodologie procedurali per impostare il ragionamento che andrà a comporre la totalità delle digressioni teoriche contenute in questo testo.

Il rapporto di causa ed effetto intrinseco nell’intreccio dei vari ragionamenti sopracitati vuole fornire un esempio pratico di come verrà impostato il sistema logico con cui porterò avanti il processo scritto del progetto.

Questo incipit, peraltro, vuole proprio esemplificare come ogni paragrafo ed ogni capitolo sarà strettamente legato a quello precedente.

Il rapporto di causalità quindi va rivisitato in una prospettiva diffrazionale che permetta di ritrovare ogni singolo elemento che concorre all’entanglement delle pratiche discorsive che compongono la materialità del progetto.

La concatenazione logica pragmatica di concetti che, in modalità Newtoniana, definiremmo "a sé stanti" a causa delle preformazioni concettuali che leghiamo agli oggetti di ricerca (sociali, culturali, scientifici o artistici), offre la possibilità di creare connessioni (making kin), in grado di approfondire questioni macro-sistemiche che non sono necessariamente indipendenti.

La modalità rappresentativa, come spiegato da Barad, è figlia di un’educazione verticalmente imposta e di matrice antropocentrica, secondo cui siamo noi esseri umani a governare il mondo. Quest’ultimo versa in uno stato di inerme attesa del nostro intervento, delle nostre misurazioni e dunque delle nostre rappresentazioni linguistiche o artistiche.

  

Il disegno di analogie, come quella tra la relatività speciale e la scuola di pittura cubista, per esempio, o la modalità di indagine "modello di influenza", in cui vengono suggeriti collegamenti causali specifici per le analogie, come nella raccolta di prove storiche a favore dell'ipotesi che i cubisti siano stati direttamente influenzati da Einstein, per esempio, possono essere molto interessanti. Ma queste modalità comuni di analisi hanno un valore limitato e sono insufficienti per comprendere le questioni filosofiche più profonde che sono in gioco nell'imparare a "diffrangere i raggi della tecnoscienza [e di altre pratiche sociali] in modo da ottenere modelli di interferenza più promettenti sui film di registrazione delle nostre vite e dei nostri corpi" (Haraway 1997, 16)

(Meeting the universe p.94)

  

Queste interconnessioni generano un ambiente di ricerca nuovo; la trasversalità e la transdisciplinarietà concorrono alla formazione di nuove categorie attraverso le quali possiamo osservare in modo nuovo la contemporaneità. L’ipotesi che i cubisti abbiano subito influenze dalla grande svolta offerta dal modello fisico di Einstein non fa che supportare la dinamica rappresentativa dell’arte e dei linguaggi. L’arte è un linguaggio, uno dei pochi universalmente riconosciuti, che in qualche modo possiamo imparare a leggere e scrivere tutti. La volontà di degradare un linguaggio a mera rappresentazione di un concetto che reputiamo astratto in quanto non empiricamente tangibile, però, chiude diverse possibilità di analizzare un fenomeno con uno sguardo neomaterialista.

Le modalità rappresentative inoltre hanno sempre contribuito a visualizzare l’arte secondo una ricerca di tipo quantitativo, che non esplicita direttamente le sue componenti e che mira a uno sviluppo estetico/concettuale, non artistico/scientifico.

La dimensione rappresentativa ha ancora un potere enorme in alcune gallerie e alimenta la dinamica per cui un artista può continuare a replicare quasi serialmente un’opera, poiché se quella rappresentazione è riuscita a "vendere", le brutte copie della stessa riusciranno nel medesimo intento.

La radicale trasformazione di questo modo di approcciare la produzione artistica, scardinandola completamente dalle dinamiche che la intendono come l’ennesimo prodotto al servizio della "domanda" capitalistica, è sicuramente un punto di partenza per una trasformazione radicale di quello che intendiamo come sistema artistico contemporaneo.

L’insufficienza del modello rappresentativo dunque emerge da queste crepe che esso stesso porta con sé. Nonostante le prime digressioni anti-rappresentative siano ormai più che maggiorenni e l’estetica abbia subito grandi rivoluzioni di decolonizzazione, queste modalità obsolete di ricerca pratica rimangono ancora vive negli ambienti più istituzionali.

Ne è dimostrazione il grande senso pudico che ancora oggi proviamo a livello societario per un certo tipo di immagini che tendono ad essere erroneamente sessualizzate o moralizzate secondo meccaniche perfettamente stereotipate.

Fortunatamente, però, negli spazi underground che continuano a nascere e proliferare, la sperimentazione cerca di andare oltre, nonostante molto spesso ci sia una completa assenza di esplicitazione dei meccanismi logici che portano a ricerche anti-rappresentative o anti-estetiche.

Questa insufficienza oggi diventa quotidianamente più densa, e la prova di questa dinamica è evidenziata dall’estrema complessità ipertestuale che continuiamo ad assumere nelle generazioni più giovani.

L’incipit del paragrafo, attraverso il modello logico della diffrazione, è funzionale a descrivere la complessità di concatenamenti causali che costellano la vita contemporanea.

Un modello linguistico/artistico che vuole fondarsi su tali pratiche rappresentative fatica a creare un’immagine funzionale al complesso mondo che cerca di descrivere.

La sintesi linguistica oggi diventa sempre più complessa in un sistema che continua ad alzare l’asticella del limite di saturazione; inoltre, le tecnologie offrono in modo molto ampio modelli rappresentativi ben più efficaci di quelli generati dall’essere umano, e le dimostrazioni di questa inefficienza umana non hanno una matrice recente, anzi la viviamo da più di cento anni dalla famosa nascita della macchina fotografica, che ha fornito la necessità di riscrivere le modalità in cui inquadriamo l’arte.

Le avanguardie artistiche del XX secolo, ad esempio, hanno provato in tanti modi a modellare il sistema iper-rappresentativo con cui si pensava l’arte fino al secolo precedente. Questi tentativi, in un periodo storico dove tutto ancora doveva essere sperimentato, hanno portato sicuramente a una rottura con l’estetica precedente, figlia del lavoro di bottega e delle commissioni istituzionali e private.

Osservando la storia con gli occhi del domani contemporaneo, però, notiamo come molte delle correnti avanguardistiche non fossero altro che tentativi di rappresentare esteticamente le teorie fisiche, filosofiche e pedagogiche più in voga nel XX secolo, vittime sicuramente del pensiero razionale positivista.

L’arte come mera rappresentazione oggi dovrebbe essere ascritta negli ambienti di decorazione, e contemporaneamente tutto ciò che è decorativo non dovrebbe rientrare in quello che è lo spettro artistico.

Questa visione radicale deriva dalla necessità che, a mio parere, in nessun modo l’arte debba servire un sistema di vendite funzionale alla mercificazione delle cose. Sono consapevole dell’estrema apertura dell’ultimo periodo, quindi provo ad entrare nei dettagli che compongono questo mio pensiero.

Il primo punto da tenere in considerazione è che se la ricerca artistica va di pari passo alla ricerca lavorativa/economica, diamo il via a un cortocircuito di cui non dovremmo fare parte o che comunque non dovremmo alimentare. Credo che assoggettare la ricerca alla necessità economica annichilisca completamente il potenziale comunicativo che dovremmo cercare di esprimere e al quale dovremmo collettivamente aspirare.

Questo sistema di arte come decorazione, inoltre, lo possiamo vedere nelle strade e ci fornisce la possibilità di analizzare gli ingenti danni che ne scaturiscono sul piano sociale.

Cito "le strade" in quanto l’esempio a mio avviso più calzante è quello della street art, sotto-corrente diramata dal Writing, assoggettata completamente al lavoro per commissione. Questa "tecnica" non solo è una modalità che punta alla decorazione delle strade, in quanto è piegata alle volontà estetiche del committente, ma risulta estremamente rappresentazionale poiché spesso la libertà creativa viene limitata dalle richieste del committente.

Gli ingenti "danni" sociali sopra citati si accrescono a vicenda, in modo concatenato e diffrazionale, in quanto sono uno il susseguirsi dell’altro. Le problematiche che andremo esaminando sono figlie dirette della mercificazione dell’arte e della ricerca artistica. Emergono dal fanatismo verso un’estetica del "bello" normativamente selezionata e, inoltre, hanno le stesse dinamiche del sistema infocratico in cui viviamo, che ci convince di essere liberi di scegliere una nostra narrazione a prescindere dal committente.

Questa tendenza ad assecondare il mercato non solo ha danneggiato la cultura di provenienza, l’hip hop, che nasceva con tutte le buone intenzioni di rompere la dicotomia ghetto/città e la negativizzazione del ghetto, ma danneggia ulteriormente l’ambiente sociale attraverso meccaniche di sfruttamento del fenomeno decorativo, sfruttate in favore della gentrificazione di quartieri che vengono descritti solo ed esclusivamente attraverso i disagi sociali che vivono. Ho avuto modo di parlare direttamente con chi ha realizzato progetti nella città di Torino e di leggere di progetti da cui sono scaturite le dinamiche che hanno gettato le basi per le attività che oggi viviamo all’interno della nostra sfera quotidiana. La credenza comune, sia passata che presente, è che la gentrificazione che alimentano attraverso le loro pratiche rappresentative/decorative sia una dinamica lontana dal loro operato, e allontanano la narrazione secondo cui sono loro ad alimentarla. Noi, con le pratiche discorsive che compongono il progetto "Compost", vogliamo entrare in queste dinamiche di diffrazione. Seguendo la concatenazione degli eventi che portano all’innalzamento dei prezzi delle case in determinati quartieri, propinato da quelli che ci piace continuare a definire "palazzinari", si nota un evidente rapporto causale con i ragazzi che si adoperano per colorare le strade di quei quartieri. A Torino, ad esempio, questa tipologia di eventi viene spinta sempre nei quartieri dei relegati e mai in quelli borghesi. Questo credo renda molto chiara la strumentalizzazione funzionale del fenomeno della street art.

Gli unici due esempi che mi vengono in mente che esulano da questa descrizione di realizzazione esclusiva nelle zone periferiche sono il "murales" di Piero Angela e quello situato su una delle facciate dell’Università di Palazzo Nuovo. Entrambi di dubbia realizzazione, in particolare quello sulla sede Rai, in quanto veniva realizzato durante le contestazioni alla rete televisiva sparse in tutta Italia, successive alle dichiarazioni pro Israele mandate in onda nel primo periodo dell’anno.

Il sistema fino ad ora descritto crea dunque una necessità che, a mio parere, è sociale prima che artistica/scientifica. Bisogna costruire insieme una nuova visione del linguaggio che rifiuti i preconcetti normativamente imposti. Lo definisco "linguaggio" per poter abbracciare sia le pratiche discorsive citate da Barad, sia le pratiche artistiche che, a mio parere, vanno di pari passo con quelle linguistiche descrittive dei fenomeni osservati.

Queste pratiche vanno inquadrate in un sistema anti-rappresentativo che non sia meramente reversivo a quello rappresentazionale.

Adottando  la nozione di performatività del fenomeno introdotta da Barad miro  a inquadrare questa performatività ampliandola nella dimensione artistica, in quanto sono sicuro che possa offrire nuovi spunti pragmatici per ampliare i dialoghi sulla performatività del fenomeno e dunque della materia.

Sicuramente, il concetto di performatività è un primo passo per renderci conto che è impossibile rappresentare un fenomeno senza disquisire di tutti gli agenti coinvolti. Ad esempio, anche nella realizzazione di un prodotto scultoreo, è possibile considerare il solo apporto umano come valido per la creazione empirica del prodotto? Gli strumenti utilizzati non concorrono, insieme alla ratio umana che li governa, alla creazione del progetto? Le influenze estetiche/concettuali dalle quali nasce il progetto non ne fanno parte? Riusciamo ad uscire definitivamente da questa dinamica di rappresentazionalismo entro la quale gli oggetti e gli strumenti non hanno un’agency e non concorrono alla concretizzazione materiale di un pensiero?

  

Una comprensione performativa delle pratiche discorsive sfida la convinzione rappresentazionale del potere delle parole di rappresentare cose preesistenti. A differenza del rappresentazionalismo, che ci posiziona al di sopra o al di fuori del mondo cui presumibilmente riflettiamo, un resoconto performativo insiste sulla comprensione del pensiero, dell’osservazione e della teorizzazione come pratiche di impegno con il mondo in cui e come parte di esso.

La performatività, correttamente interpretata, non è un invito a trasformare tutto (compresi i corpi materiali) in parole; al contrario, la performatività è proprio una contestazione dell’eccessivo potere concesso al linguaggio per determinare ciò che è reale. Quindi, in ironico contrasto con l’idea sbagliata che vorrebbe equiparare la performatività a una forma di monismo linguistico che considera il linguaggio come lo stu√ della realtà, la performatività è correttamente intesa come una contestazione delle abitudini mentali non esaminate che concedono al linguaggio e ad altre forme di rappresentazione più potere nel determinare le nostre ontologie di quanto non meritino.

(Meeting the universe p. 133)

  

Affronterò le ulteriori specifiche tecniche metodologiche nei prossimi paragrafi e capitoli, cercando di lasciare spazio alle digressioni collettive che affronteremo durante il percorso laboratoriale e fornendo un contatto per attivare una rete di networking intorno alle considerazioni emergenti dal progetto "Compost".

In questo paragrafo, la volontà è quella di iniziare a definire come le pratiche performative possano trasformare la concezione rappresentativa, allontanandosi dall’epistemologia cartesiana e dalla sua struttura triadica rappresentazionale di parole, conoscitori e cose.

Quando incanaliamo questo processo pratico all’interno del progetto "Compost", tutto diventa performativo e si discosta dal processo dicotomico di oggetto da studiare e soggetto che lo studia. Un’ottima metafora da cui partire è quella della complementarietà, e la sfida è quella di applicarla all’interno del progetto. Ma quali strumenti creano la misurazione delle pratiche artistiche? Nel caso della particella è chiaro dalla distinzione netta delle funzioni dell’apparecchio di misurazione, ma nel caso di un progetto artistico rimane applicabile questa nozione? Gli eventuali dati "freddi" raccolti, ad esempio attraverso diversi sensori, offriranno una condizione complementare alla lettura poetica del fenomeno performativo o avvalleranno il comparto poetico/emotivo?

Sicuramente, il punto di partenza per provare a trovare una risposta teorica a queste domande è il potenziale anti-rappresentativo di "Compost", dove la creazione all’interno dello spazio delimitato rafforza la formulazione oppositiva di oggetto di rappresentazione/fenomeno performativo, in quanto ogni nuova azione all’interno dello spazio delimitato (sia installativa che performativa) ha una serie di layer che evidenziano la modalità intra-attiva del laboratorio in questo dialogo costante tra oggetti/soggetti e pratiche discorsive tra passato, presente e futuro. 

Un fenomeno è un'intra-azione specifica di un 'oggetto' e delle 'agenzie di misurazione'; l’oggetto e le agenzie di misurazione emergono da, piuttosto che precedere, l'intra-azione che li produce.Q In modo cruciale, quindi, dovremmo comprendere i fenomeni non come oggetti-in-sé, o come oggetti percepiti (nel senso kantiano o fenomenologico), ma come intra-azioni specifiche. Poiché la base di questa ontologia è un'inseparabilità di fondo, essa taglia ogni disgiunzione kantiana noumeno-fenomeno: non ci sono entità delimitate e determinate che esistono "dietro" o come cause dei fenomeni. Questa comprensione ontologica dei fenomeni non solo è coerente con le intuizioni di Bohr, ma è anche coerente con i recenti sviluppi sperimentali e teorici della fisica quantistica (vedere capitolo 7).

(Meeting the universe p.128)

**