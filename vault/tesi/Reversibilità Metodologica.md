
[[Materialità Digitale]] [[Essere Minoranza]] [[La Materia]] [[Diventare Materia]]

La materia costituisce una minoranza; è parte e prodotto della relazionalità intra-attiva e si costituisce nello spazio-tempo attraverso l’intreccio passato/presente/futuro degli agenti che intra-agiscono. È tattile e astratta/digitale, e necessita di una metodologia nuova che possa essere fisicamente e metaforicamente rappresentativa della sua indeterminazione fluida. Tale metodologia deve strutturarsi su un sistema non binario che rifiuta le strette dicotomie.

Il punto di partenza per definirla è trasformare il sistema dicotomico radicato nel pensiero occidentale – che attraverso la globalizzazione ha infettato il resto del pianeta – in forme che colgano al meglio la concatenazione ideologica supportante il nostro progetto.

Nella tradizione filosofica occidentale, il pensiero è sempre stato strutturato in una metodologia fondata su opposizioni binarie: soggetto/oggetto; natura/cultura; umano/non umano; attivo/passivo; bene/male.

La dicotomia facilita illusoriamente l’analisi dei contesti, ponendo la natura dei confronti in una forma oppositiva che chiude la realtà in sfere micro-sistemiche contenenti solo argomentazioni oppositive.

Rappresenta un processo analitico che prescinde dalle sfumature cromatiche intercorrenti tra bianco e nero. Queste rappresentano le differenze che costituiscono una minoranza – metaforicamente definite sfumature, ma analiticamente vere e proprie diffrazioni che si concatenano generando una serie di differenze co-costituite.

Nel quadro storico della filosofia occidentale, la minoranza potrebbe superficialmente definirsi per mera opposizione alla maggioranza nelle logiche identitarie e della differenza con l’alterità.

La profonda trasformazione del sistema epistemologico e metodologico comporta una presa di coscienza dello stato argomentativo delle cose, in funzione di un radicale mutamento dei modi di (intra)agire. Le letture accademiche, pur presentando aspetti critici, offrono ottimi spunti riflessivi per impostare il nostro sistema di questioning e trovare risposte definibili attraverso la pluralità delle (s)oggettività.

Dovremmo definire nuovi schemi identitari? Quali sono gli aspetti metodologici critici dell’accademismo? Come possiamo trasformarli per migliorare le pratiche divulgative? Possiamo avvalerci della stessa metodologia della divulgazione scritta/verbale in quella pratica/creativa?

Attraverso un’analisi dettagliata dei fattori che compongono l’intra-azione materica, vorremmo costruire una metodologia collettiva che possa davvero avvalersi della collettività nella stesura.

Rosi Braidotti, attraverso il suo modello nomadico, offre ottimi spunti per definire un’identità minoraria che non è descrivibile come negazione o reazione di una maggioranza, ma come differenza in divenire nella temporalità.

L’identità è divenire; per definirla poeticamente, appoggiandoci a Eraclito, non siamo mai la stessa persona che eravamo un secondo prima.

La riscrittura identitaria non solo si apre a nuove possibilità trasformative, ma chiude alla propensione descrittiva dicotomica.

Essere minoranza entra necessariamente nella prassi metodologica e argomentativa di questa riscrittura epistemologica.

Essere materia non come posizione, ma come potentia di trasformazione. Per trasformare la visione della minoranza da categoria quantitativa a qualitativa.

In questo continuo divenire, diventare materia permette di deterritorializzare la posizione in cui normativamente viene inserita, trasformando l’idea che ascrive la materialità a una spazialità e temporalità prescindente dalle altre (s)oggettività coinvolte in una discorsività che la descrive come mutevole e dinamica. Le differenze diventano valori caratterizzanti che positivizzano lo scambio intra-attivo, alimentandolo contemporaneamente.

In tal modo, la reversibilità metodologica non si limita a ribaltare i poli delle dicotomie; piuttosto, ne disattiva la struttura attraverso movimentazioni contenenti trasversalità, molteplicità e differenze.

Il sistema diffrattivo diventa la chiave per definire lo schema metodologico. La diffrazione permette di ridefinire lo schema nella temporalità e in base alle individualità che lo costituiscono. Diventa un’ottima metafora per stimolare l’immaginazione di un processo relazionale fondato sulle differenze co-costituenti.

Il metodo può strutturarsi in una forma intelligibile, ma dovrà trasformarsi in funzione della collettività inter(s)oggettiva che lo adotta.

La volontà di analizzare ogni argomento chiave attraverso le sue assonanze nelle dimensioni politiche, sociali e individuali ci permette di definire una collettività di partenza che percepisce tali analisi vicine alla propria visione del mondo. La volontà di fornire un modello metodologico indeterminato e temporalmente trasformativo agevola la sperimentazione analitica e metodologica, garantendo la riscrittura di nuove “vie percorribili”.

Il metodo diffrattivo garantisce una reversibilità metodologica capace di far dialogare le differenze senza che si annullino o contrappongano, supportando la libertà di intra-azione e di muto coinvolgimento.

La potenzialità della riscrittura che non annulla il pregresso procedurale permette una reversibilità delle scritture future in funzione del gruppo di inter(s)oggettività coinvolto. Ciò significa che l’aspetto metodologico potrebbe subire lievi o profonde trasformazioni in base al contesto sociale d'inserimento.

Questo approccio garantisce la fertilità del sistema dell’“essere minoranza” e delle discorsività che ne fuoriescono. Trasforma la posizione dialogica attraverso le relazioni appartenenti all’entanglement, rifiutando quella meramente oppositiva.

A questo punto, è importante ribadire che la materia garantisce una relazionalità – poiché intra-attiva – e questa produce agency, non essendoci rapporti di prevaricazione basati su dinamiche di potere derivanti da una visione positivista-rappresentativa.

In questa dinamica, la materia si trasforma in co-agente, perdendo la strutturazione schematica rappresentativa che la relega a strumento lontano con cui è possibile creare agency ma che non la detiene tra le preconfigurazioni determinanti. Assume un carattere trasformativo in grado di concorrere in modo eguale alla definizione temporale di una materialità temporanea inscritta in uno spazio. Ciò si determina proprio nelle relazioni con le altre figure dell’entanglement.

“Essere minoranza” o meglio “essere materia” non assume solo una posizione politica o sociale, ma diventa una modalità materiale d'essere al mondo – come intra-agente – che ristruttura, oltre al sistema relazionale, anche quello onto-epistemo-metodologico. La materia non è un oggetto da redimere; co-produce il sapere, il linguaggio e le relazioni.

L’inter(s)oggettività assume una nuova forma, fondandosi sulla non unitarietà e la relazionalità per divenire situata e mutevole.

Ciò implica un approccio metodologico rizomatico che accoglie un sistema parziale, relazionale e affettivo nella trasformazione filosofica della ricerca d'universalità e neutralità oggettiva.

Così, la reversibilità metodologica diventa una pratica d'apertura e contaminazione che, partendo “dal basso”, riscrive le forme procedurali di semantizzazione della materia.

La reversibilità metodologica descritta richiama il concetto di lettura minore. Deterritorializza il linguaggio artistico e lo rimodella in funzione di una trasformazione della scrittura e, conseguentemente, della lettura di un’immagine. Essere materia comporta volersi immedesimare nelle dinamiche di una minoranza per esprimere una realtà politica e sociale differente da quella normativa. La politicizza, inserendola in una dimensione collettiva in cui l’esperienza individuale è funzionale alla trasformazione sociale normativa.

Situare una metodologia minore che utilizzi un linguaggio comune in una forma nuova fornisce alla materialità una forma performativa, affettiva, neo-materialista e dichiaratamente non binaria. Questo tipo di reversibilità non contrappone; piuttosto, si piega, si adatta, si ibrida e diviene attraverso e con l’alterità.

Questa reversibilità metodologica necessita di un’esplicitazione scritta che la renda universalmente intelligibile, o deve rifiutare anche questa configurazione normativa? L’eventuale scrittura o divulgazione verbale rischia di generare un sistema di regole che la ratio umana tenterà di staticizzare, o flessibilità e divenire possono “sopravvivere” a tale esplicitazione? Come dovremmo incanalare eventuali scontri d'idee affinché non assumano forme oppositive? In che modo la strutturazione metodologica situata e collettiva dovrà costruirsi? Durante la proceduralità del progetto, o in modalità preventiva, riscrivibile in funzione di come il sistema diffrattivo concatenerà gli eventi procedurali?

Le assonanze con le modalità pratiche che intendiamo intraprendere con “Compost” sono evidenti. Le analisi pregresse offrono un possibile quadro metodologico che andrà rimodellato nelle sue sfumature dalla collettività partecipante al progetto. Attraverso “Compost”, possiamo importare questa definizione teorico-metodologica in una dimensione pratica e, mediante la praxis, rendere mutuo lo scambio tra teoria e pratica.

In “Compost”, lo spazio delimitato diviene uno spazio dove la materia performa la sua agency intra-attiva, contamina ed è contaminata dalla performatività della molteplicità, fuoriuscendo da ogni dinamica di centralità e opposizione.

  


**