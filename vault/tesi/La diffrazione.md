[[Intra-azione diffrazionale]]

**

### La Diffrazione

Oggi, la proceduralità è inevitabilmente una metodologia chiave sia nella letteratura che nella creazione artistica. Fortunatamente, la mera ricerca tecnica/estetica è quasi superata. Questo genere di ricerca sopravvive ancora in alcuni ambienti di vendita asettici, tipici del sistema delle gallerie, che vivono la produzione artistica come l’ennesimo prodotto da mettere in vendita per alimentare freddamente il sistema capitalistico delle vendite.
Questo sistema alimenta una visione iperindividualistica e la introietta in uno status quo sociale complesso, che si riforma quotidianamente sotto i nostri occhi in funzione dei sistemi reversivi che costellano la storia degli ultimi settant'anni. Ogni sistema reversivo è stato assorbito dal capitalismo e trasformato in formato vendita. L’arte ha un potere comunicativo che può minare le certezze fondanti del sistema societario, e dunque rientra a pieno titolo tra le pratiche da assorbire e formalizzare in un nuovo formato vendita.
Oggi viviamo un sistema "infocratico" di estrema sorveglianza, che ci convince di poter essere narratori di storie private attraverso le quali offriamo la possibilità di essere profilati quotidianamente.
Le nostre abitudini economiche, sociali e politiche vengono inglobate in grossi database che noi stessi alimentiamo attraverso le protesi digitali che paghiamo ogni anno per aggiornare costantemente i nostri dispositivi all’ultima generazione disponibile. Contemporaneamente, questo meccanismo convince le masse del loro potere comunicativo come singoli individui. Ci sono soggettività che per lavoro "influenzano" altre individualità attraverso il loro "potere narrativo". Questo potere, però, è completamente basato sul potere economico e sull’alimentazione del sistema capitalistico.
Questo sistema ipernarrativo, dal quale veniamo bombardati quotidianamente, contribuisce ovviamente ad alimentare metodologie speculative che "infettano" ogni campo e settore, compreso quello della ricerca e dell’arte.
Questo iperindividualismo, teso all’affermazione del sé, alimenta una serie di dinamiche antropocentriche che mirano a "de-umanizzare" l’alterità, affinché l’impatto morale dello sfruttamento di quelle che rappresentiamo come "risorse" (viventi e non) sia meno gravoso sulle spalle della collettività. Questa tendenza non differisce dalle modalità con cui cerchiamo di umanizzare l’alterità per provare ad avvicinarla alla morale collettiva. Questo sistema dualistico, secondo cui l’alterità è più vicina o più lontana dall’umanizzazione, alimenta una narrazione etica distorta che vuole imporre una morale collettiva umanistica.
Questo ragionamento non solo mi convince che i sistemi dicotomici scaturenti dal canonico bene/male non siano più sufficienti per fondare un pensiero critico sulla contemporaneità che viviamo, ma penso inoltre che possa sostenere il valore del sistema di entanglement introdotto da Barad.
L’analisi nichilista offerta da Fisher ha generato un impatto emotivo molto consistente durante la lettura di Realismo Capitalista. Questo impatto, però, non mi ha demotivato dal provare a trovare nuove vie per sopravvivere a questo pianeta infetto in cui vaghiamo quasi inconsapevoli dei contesti che attraversiamo.
La prima stesura del progetto di Compost partiva da un’estrema consapevolezza del sistema artistico contemporaneo. Nasceva dalla presa di coscienza di essere stati pienamente complici dell’alimentazione di determinati meccanismi; contemporaneamente, però, vi era la volontà di trasformare le metodologie di approccio al sistema di ricerca creativa, di riscrivere il nostro rapporto con la produzione artistica attraverso una trasformazione del metodo accademico, sia didattico che di produzione individuale.
Abbiamo trovato nella simpoiesi Harawayana una via percorribile; abbiamo provato a immedesimarci in quel "making kin" per rompere l’individualismo cosmico a cui ci hanno educati, e riformare il sistema "familiare" cattolico/cristiano tipico della formazione occidentale.
Vogliamo cambiare la direzione in un mondo dove la linea su cui ci muoviamo è una linea retta, e la normatività ci porta a pensare che la direzione da perseguire sia quella di andare avanti, in quanto questo rappresenta un’evoluzione. Per noi, l’evoluzione stava nella circolarità del pensiero, nella contaminazione reciproca, nel "fare insieme".
Dobbiamo essere consapevoli che il "sistema delle cose" abbia un’origine che chiamiamo normatività; essa nasce proprio dai sistemi educazionali radicati nella pedagogia e nei sistemi didattici mainstream con i quali veniamo indottrinati verticalmente. Esistono i maestri e i discenti, in questa convinzione che il diritto di parola sia proporzionale agli anni di studio e alle bibliografie di riferimento. Con questo pensiero non voglio in nessun modo svalutare il lavoro incredibile che a volte emerge da testi e percorsi prettamente accademici, ma allo stesso modo non possiamo pensare che quella sia l’unica via percorribile per una rivoluzione sociale delle masse.
Penso che il diritto di critica risieda nelle argomentazioni qualitative che si possono avanzare quando si parla di un concetto chiave per la contemporaneità. Ogni periodo storico ha avuto i suoi punti focali, e noi abbiamo cercato di inglobare quelli che riteniamo centrali nel dibattito contemporaneo.
La contaminazione reciproca già citata rifiuta però qualunque dinamica antropocentrica. Infatti, quando parliamo di contaminazione, questa non avviene in modo esclusivo tra gli attori umani che animano lo spazio laboratoriale comune. L’alterità è parte integrante di questi dialoghi intra-attivi, poiché non siamo ideatori lontani dall’oggetto ideato, ma siamo parte integrante di quell’oggetto e delle pratiche discorsive che lo delimitano. Analizzerò le dinamiche di intra-azione in un paragrafo dedicato.
Questo punto trova dunque la sua collocazione nell’inclusività predicata dal pensiero queer/transfemminista, che credo raccolga al meglio la totalità dell’alterità umana e non umana.
Un altro punto focale del progetto è quello ecosistemico. La continua trasformazione della materia, la volontà di non generare macerie etichettabili come rifiuti gettabili e dimenticabili, è indicativa della volontà di non alimentare le dinamiche di potere che abbiamo verso quella parte del mondo ecosistemico che tendiamo a visualizzare come inerme e in attesa di un nostro intervento per la sua trasformazione.
Noi "artisti", se vogliamo utilizzare un’etichetta entro la quale veniamo riconosciuti, abbiamo la tendenza a credere che operiamo attraverso la materia e non grazie ad essa. Sfruttiamo quest’ultima per alimentare il nostro ego ed estro poetico, pensando sia necessario continuare a generare in un sistema che continua a produrre in funzione della domanda in modo compulsivo. Con "Compost" vogliamo trasformare questa dinamica, dare una nuova luce alla ricerca creativa, una ricerca che possa fornire nuovi spunti sociali e tecno/scientifici sull’utilizzo della materia.
Questo sistema di diffrazione porta il processo di ragionamento alla volontà di riscrivere l’ontologia, l’epistemologia e la metodologia attraverso le quali produciamo prodotti artistici. Sfida il concetto di realtà, di cosa intendiamo quando parliamo della "cosa" che soprannominiamo "Arte" e dell’accademismo che la circonda; prova a fornire nuovi modi di acquisire conoscenza attraverso gli intrecci relazionali tra le parti coinvolte nel progetto, in modo da riscrivere una nuova normatività; prova a fornire nuove metodologie non lineari che sfruttano il potenziale espressivo della collaborazione creativa priva di qualsivoglia verticalismo.
Nulla si crea, nulla si distrugge, tutto si trasforma. Questo è Compost. (forse meglio nell’introduzione)
Il sistema metaforico di Barad dunque mi ha dato la possibilità di visualizzare quel filo rosso che collega una serie di concetti che hanno reso possibile l’ideazione di questo progetto. Questo metodo mi ha dato la possibilità non solo di capire come il comparto teorico fondante sia estremamente interconnesso, ma fornisce anche una possibile base metodologica con cui approcciare i ragionamenti che mi aiuteranno successivamente a esplicitare i processi creativi che accompagnano il progetto.
Come affermato nell’introduzione l’obiettivo non è quello di pretendere di fornire nuovi saperi o nuovi stili di scrittura della realtà verticalmente digeriti da ragionamenti personalissimi favoriti dalle letture più recenti in merito all’ampio settore in cui è ascrivibile il progetto. Bensì, l’obiettivo è quello di porci dei quesiti che spero possano risultare universali. Il sistema di diffrazione offerto in questo primo capitolo vuole solo descrivere un processo logico/pragmatico che può generare una metodologia deduttiva con cui provare a rispondere ai quesiti sopra citati. Infatti, non penso sia l’unico metodo vagliabile e resto nella speranza che le individualità che entreranno in contatto con il progetto possano fornire nuovi esempi logici per trovare le risposte alle eventuali domande.
l progetto è presentato attraverso una lente grandangolare in grado di rimodellare la fisicità discorsiva di ogni singolo concetto. Questa visione omnicomprensiva agevola a visualizzare proprio l'entanglement tra i vari processi logici fondanti, entrando così nell’ottica che tutto sia interconnesso e che allo stesso tempo ogni contesto abbia bisogno di strumenti di misurazione.
Questo approccio inoltre ricorda molto il linguaggio "web" ipertestuale fondato su sottilissime connessioni fonetiche/estetiche. Questa similitudine offre un modo di interconnettere la pratica laboratoriale con quella discorsiva, trasformando il soggetto dall’elemento chiave della conoscenza a uno degli attori che contribuiscono a una conoscenza collettiva.
Infine, tutti i processi diffrazionali descritti troveranno un loro approfondimento nei paragrafi dedicati all’interno dei capitoli successivi.

**