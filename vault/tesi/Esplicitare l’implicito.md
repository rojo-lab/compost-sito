
[[Trasformare l’accademismo]] [[Il valore della documentazione per le pratiche discorsive]]

**

**

La documentazione è quindi uno strumento chiave per la trasformazione dell’accademismo. Serve a generare meccanismi riflessivi che stimolano il pensiero critico nel contesto delle pratiche discorsive. È un processo che ri-materializza un evento decontestualizzato dalla dimensione in cui si è manifestato e dalla temporalità in cui si è espresso.  
Nella prima edizione di “Compost”, la documentazione era catalogativa e distaccata; ciò non ha permesso un’analisi approfondita del progetto a posteriori. La documentazione, prevalentemente fotografica, si limitava a cogliere l’estetica della contaminazione dell’individualità che prendeva parte al progetto in quel preciso momento. Inseriva la pratica in una linearità temporale legata alla crononormatività, senza costituire uno strumento valido per generare pratiche discorsive materializzanti.  
La documentazione è vitale nel processo di esplicitazione delle pratiche performative.  
La normatività artistica tende a rivelare meno informazioni possibili sulle “opere d’arte”, lasciandole nella nube delle informazioni implicite che emergono solo in base all’educazione dell’individualità nella lettura delle immagini.  
Esplicitare la proceduralità delle pratiche fornisce consapevolezza a chi le osserva e rende la produzione artistica non solo più “scientifica” ma anche più accessibile.  
Esplicitare rompe così i canoni normativi dell’arte contemporanea e trasla la stessa da una dimensione pop-elitaria a una dimensione popolare e accessibile.  
Uno strumento utile all’esplicitazione dei processi è la “praxis” come la intende Nelson. Questa definisce un’oscillazione continua tra pratica e teoria, trasformandola da figura dicotomica a figura monistica, nomade e in costante riconfigurazione. È un movimento riflessivo tra azione e teoria; non è solo produzione, ma fa emergere ciò che normativamente diamo per scontato, portandolo sul piano della conoscenza esplicita. L’obiettivo è scardinare eventuali dicotomie superficiali, poiché questa pratica vive nella relazione tra le due ramificazioni (teorica e pratica). Alimenta il confronto critico tra gesto e parole, strumento essenziale per esplicitare ciò che normalmente resta invisibile nelle pratiche artistiche accademiche.  
Se volessimo assumere queste considerazioni con un occhio diverso da quello di Nelson, potremmo introdurre i “tagli agenziali” del realismo agenziale. Ogni atto di documentazione e analisi produce questi tagli, che configurano inevitabilmente soggettività, oggetti e significati. Esplicitare l’implicito significa quindi rendere trasparente il funzionamento di questi tagli, rivelando come dimensioni culturali, materiali e temporali vengano incluse o escluse da questi processi.  
In sostanza, per noi le pratiche di documentazione diventano discorsive quando possiamo riflettere su cosa e come viene documentato. Esplicitare fa emergere le scelte discorsive/narrative, mostrando chiaramente il processo decisionale e la temporalità che la documentazione produce.  
Esplicitare non ha però solo una dimensione strumentale ma anche etica. Comunicare in modo aperto e privo di filtri significa immedesimarsi nella realtà contemporanea e nelle necessità di indeterminazione sociale, in un contesto mondiale dove la comunicazione è diventata forma di resistenza.  
Esplicitare è quindi un atto etico intra-attivo in cui coinvolgerci, da cui trarre interrogativi su cosa tendiamo a escludere o marginalizzare. La praxis intra-attiva diventa un “portare alla luce le concettualità implicite”, riconoscendo la responsabilità verso ciò che esclude e marginalizza corpi, ambiente e relazioni “diverse”.  
Spesso nella saggistica accademica, a nostro parere, la comunità opera su livelli che rimangono impliciti. Affermando un sapere, ne sottraiamo impercettibilmente altri. Rendere molteplice la scrittura e contaminarla vuole essere un modo per esplicitare quella pluralità nascosta, quei contesti silenziosi e le genealogie affettive generanti.  
Come dovremmo impostare l’esplicitazione nel progetto “Compost”? Cosa è importante esplicitare, e in che modo la praxis intra-attiva o la documentazione possono aiutarci a rivelare le meccaniche implicite della relazionalità dell’entanglement?

**