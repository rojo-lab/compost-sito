
[[Diventare Materia]] [[Compost]] [[Intra-azione diffrazionale]]


**

Da ciò che abbiamo analizzato possiamo intuire come la visione della contemporaneità sia plasmata storicamente: dalla politica, dalla socialità, dalle religioni e dalle sovrastrutture sociali che hanno come misura minima l’individuo. La realtà generata dall’individuo (homo faber) cade vittima delle normatività intrinseche di queste sovrastrutture, le quali hanno scritto nel tempo dei canoni in base alle aree geografiche in cui esse si strutturano.

In questa visione la normatività, per quanto relativa al contesto di appartenenza, si costituisce come un flusso lineare che scorre all’interno dei sistemi di riferimento istituzionali che arginano il movimento del cambiamento attraverso tradizioni e norme.

I cambiamenti sociali, politici ed economici vengono quindi mediati dai meccanismi normalizzanti dell’istituzione.

La dinamica della trasformazione della normatività, ad esempio di quella economica, può essere analizzata tramite l’esperienza marxista e la sua differenziazione di approccio alla trasformazione dei paradigmi sociali, secondo due differenti metodologie, quella progressista e quella massimalista: entrambe maturate dall’analisi delle norme sociali ed economiche della storia europea. “La filosofia ha sempre cercato di comprendere il reale è arrivato il momento di cambiarlo”.

La dialettica hegeliana e la storiografia marxista hanno introdotto un dilemma e fornito i primi spunti per rimodellare quello che individuiamo come normatività. Queste sicuramente si sono dimostrate inefficaci in confronto alla fluidità ed allo spirito di adattamento del sistema capitalista. La contemporaneità è come se fosse “terraformata” dal sistema capitalistico e questo non solo alimenta le tradizioni normative ma si insidia nelle pieghe che costituiscono i punti di rottura con i sistemi pregressi per normalizzarli a sua volta inserendoli in formati dediti al profitto dell’individuo.

Per rimodellare le strutture normative bisogna sicuramente assumere contezza dell’origine che le ha costituite, de-contestualizzarle dalla loro storicità e inserirle in un sistema causale che le possa decostruire storicamente in funzione di una riscrittura complessiva del sistema che alimenta la loro costituzione.

Gli schemi descrittivi di una società dovrebbero co-costituirsi in modo diffrazionale in un’indeterminazione temporale che validi le necessità della materialità intra-attiva di quel preciso momento storico. Questo allo stesso modo non dovrà costituire una nuova norma sociale ma dovrà rimanere in attesa di una nuova necessità trasformativa.

La normatività è un’infrastruttura ontologica e politica nella contemporaneità in quanto questa plasma la nostra quotidianità. A mezzo della stessa, si costruisce la realtà sulla base delle necessità politiche, queste, a loro volta normalizzano determinati tipi di corpi e alcune tipologie specifiche di affettività inserendole in una temporalità lineare.

L’ontologia prodotta genera inevitabilmente delle strutture ideologiche che compromettono la possibilità di immaginare nuove formalità che fuoriescono dalla linearità temporale/normativa.

La norma rappresenta una forma di biopotere che produce soggettività e governa i meccanismi vitali mentre reprime e cristallizza la realtà in un eterno presente.

Appoggiando la narrazione su una struttura lineare la normatività si naturalizza e apre a sottotesti di performance ed efficienza, dove la performatività non è da intendersi in una formalità intra-attiva ma bensì in termini di crescita capitalistica dell’individuo.

Bisogna produrre per poter consumare e questa è la base della società contemporanea. Produrre non significa più realizzare esclusivamente un prodotto concreto e tangibile. Consumiamo e di conseguenza produciamo anche contenuti digitali con cui alimentiamo gli algoritmi di individualità terze che sono pronte ad autoconvincersi in base a quello che il loro feed social imbocca loro quotidianamente. Quindi la monetizzazione nel mondo contemporaneo non avviene più solo in una dimensione fisica, questa si è spostata anche in beni non tangibili che produciamo digitalmente.

La normatività vuole una visione del mondo iper-individualista poiché qualsivoglia forma di coesione sociale rappresenta un pericolo per la macchina capitalista.

Probabilmente essere “anormali” oggi è una forma di radicalismo, serve a sciogliere nodi che ormai sono cristallizzati in una temporalità che non ci appartiene.

Le reazioni abitudinarie alle dinamiche che circondano la nostra quotidianità alle volte sorprendono. Per noi oggi è diventata normatività ascoltare notizie di cronaca nera, queste spesso coincidono con i sistemi patriarcali instaurati in una società malata. La colpevolizzazione delle vittime dei femminicidi, ad esempio, deumanizza la morte di quella persona rendendola un numero che inevitabilmente è destinato a crescere. Questi avvenimenti accendono dibattiti che alimentano audience ma non costituiscono mai punti di snodo dai quali riformulare le proposte educative.

Come spesso accade, il tentativo di deumanizzare le vittime civili causate dai capricci di chi detiene il potere politico e che contemporaneamente alimenta la produzione e la vendita di armi è uno dei sistemi normativi per eccellenza.

Quello che spaventa, è come a fronte di questa “normalità” fatichiamo a trovare un punto di rottura che permetta la trasformazione della stessa. I sistemi abitudinari avvelenano la spinta immaginativa della massa che vive ogni giorno come fosse il precedente, questo perché siamo stati educati a crescere e costruire una routine che, come sopracitato, miri a generare produttività ed efficienza.

È necessario trasformare questa normatività, rimodellando e costruendo un dibattito che possa produrre nuovi spunti immaginativi.

Il capitolo precedente realizza un primo passo in questa direzione, immaginare di diventare donna, di diventare animale o di diventare materia, nasce dalla necessità di una comprensione profonda dei sistemi di potere che la normatività inscrive nella società contemporanea. Diventare Queer, supportare le differenze positive delle (s)oggettività, alimentare la narrazione di un’individualità nomade costituisce un primo passo con cui possiamo fermamente sottolineare la voglia di trasformare questa normatività.

Per trasformare il contesto contemporaneo però bisogna operare una rottura, che va intesa non come schema oppositivo/dualistico dalla precedente norma, ma come frattura che può permetterci di “spezzettare” la realtà normativa analizzarla e di conseguenza costruire un’onto-epistemologia che si co-costituisca intra-attivamente in una temporalità nuova e non lineare.

**