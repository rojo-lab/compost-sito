
[[Compost]][[Intra-azione diffrazionale]][[Diventare Materia]][[Trasformare la normatività]][[Trasformare l’accademismo]]


**

Diventare “Compost” è un processo non lineare, con un sistema complesso e non cronologico, di contaminazione ideologica e fisica; un esperimento di orizzontalità che alimenta il pensiero circolare e analizza criticamente lo stato dell’arte e dell’accademismo contemporaneo.  
È un processo trasformativo che coinvolge la complessità della realtà circostante, riscrivendo il mondo scardinandolo dalla sua normatività abitudinaria in un sistema di collegamenti diffrattivi che mirano a immaginare nuove vie dove l’intra-attività è un punto di partenza anch’esso in attesa di un rimodellamento attraverso il networking. È un modo per non lasciare nessunə indietro, prescindendo dalle consapevolezze bibliografiche e dell'ostentazione della conoscenza.  
Diventare “Compost” significa valorizzare il sistema documentativo, elevandolo dalla mera funzione catalogativa a attore principale della materializzazione intra-attiva. In un contesto dove esplicitare ciò che normativamente rimane tacito diventa strumento di accessibilità fruitiva e co-autoriale. È rifiutare il sistema individuale/autoriale accogliendo una modalità che integri il pensiero nomade e molteplice.  
Vogliamo cambiare il sistema di scrittura, la sua legittimazione e le modalità di fruizione; vogliamo morire e rinascere in un ciclo di decomposizione e ricomposizione costante, dove le idee muoiono e si rigenerano in base alle persone coinvolte nel progetto e a chi lo segue esternamente.  
Comprimere “Compost” in un capitolo è per noi una sfida; fremiamo all’idea di leggere le future implementazioni, poiché questo testo è solo un’introduzione che si finalizzerà con la collaborazione aperta di chi entrerà in contatto con il progetto.  
Questo processo è indotto dal sistema di questioning, che può ricordare la maieutica socratica, l’interrogazione decostruttiva di Derrida o il metodo genealogico di Foucault. Può richiamare la pedagogia di Freire o Bell Hooks, dove domandare è atto di orizzontalità. Tuttavia, ci discostiamo nettamente da questi modelli.  
Domandare per noi è un modo per indeterminare le pratiche discorsive, aprirle a future modifiche in una testualità deliberatamente non finita. La domanda è gesto auto-contaminante, invito a co-costruire; non è un interrogativo a cui rispondere passivamente, ma è catalizzatore per aprire nuovi dibattiti. Il nostro obiettivo è integrare domande storicamente assenti: domandarci se i sistemi speculativi riducano la capacità d’essere. E se la via fosse interrogarsi senza pretesa di risposte individuali? Cosa sentiamo collettivamente?  
Il questioning trasforma le indagini di ricerca qualitativa/quantitativa in metodologia generativa diffrattiva: una ricerca rizomatica che stratifica la conoscenza in logica non lineare.  
Oltre la formalità accademica, trasformiamo quella artistica. “Compost” diventa sperimentazione performativa/installativa che rimodella le dinamiche di partecipazione. Ci discostiamo dall’arte partecipativa tradizionale (ancora autoriale) e dalla net art: diventare “Compost” significa rompere i meccanismi autoriali riscrivendoli in formati compostabili.  
Nella produzione pratica usiamo mezzi che dichiarano una posizionalità: materiali di scarto riutilizzati da associazioni, riducendo al minimo supporto capitalistico e degli sprechi. Diventare “Compost” è adattarsi costantemente.  
Gli unici imperativi verticali sono: delimitazione dello spazio d’azione e divieto di produrre scarti cestinabili. Tutto è riutilizzabile e trasformabile; diventare materia significa immedesimarsi nell’alterità, dando nuova vita a noi stessi.  
Creiamo spazi che ibridano arti visive e applicate, rompendo dicotomie. Prototipi digitali con sensori su misura genereranno un database, unito alla documentazione capillare, per consentire la lavorazione postuma a chi non partecipa fisicamente.  
“Compost” non è una “soluzione”; stiamo immaginando nuove vie basate sull’analisi dell’ambiente circostante. Ci inseriamo nel dibattito contemporaneo sperimentando un nuovo materialismo che sovverte il panorama artistico, accogliendo l’indeterminazione temporale. Non c’è un soggetto che compone: siamo un compost che diviene nelle relazioni. Non produciamo forma, ma co-formiamo; non agiamo, ma intra-agiamo; l’autorialità cede il passo a un’agency transitoria.  
La domanda centrale: se non siamo più al centro, come si trasforma la nostra responsabilità epistemica?  
Diventare “Compost” significa abbandonare schemi identitari; è una modalità di stare al mondo fondata sul dubbio generativo, riconoscendo che ogni sapere è situato e contaminato dalla materia che lo produce.  
Come documentare un sapere che ci attraversa senza ridurlo?  
Da qui la sfida: trasformare onto-epistemicamente la normatività artistica-accademica. Diventare “Compost” rompe l’economia lineare del sapere (produciamo-archiviamo-validiamo-consumiamo); questo progetto non ricerca validazioni, ma si apre alle contaminazioni.  
Se il sapere perde lo scopo produttivo, può ancora essere necessario?  
Qui tutto è materia e dunque corpo; ogni corpo è performante, ogni pratica co-esistente. Ci apriamo all’alterità, al non finito, alla fragilità e alla co-morte. Non creiamo per esistere; esistiamo per condividere la decomposizione.  
Come creare una scrittura che rappresenti questo compostaggio?  
Diventare “Compost” è rigenerare, non archiviare; è rilanciare, non chiudere. È una performatività continua dove domande, rimandi non lineari e feedback collettivi generano un sistema operativo-epistemico condiviso. Forse, per contaminare la conoscenza, dobbiamo disimparare le nostre convinzioni più salde.  
Proponiamo una dichiarazione epistemica-affettiva il cui fulcro non è solo cosa sappiamo, ma come, da dove, per chi e con chi. È un invito a bloccare ciò che diventa meramente produttivo per fertilizzare spazi, materiali, storie e linguaggi, riformando il senso di comunità.  
Desideriamo che il tempo si stratifichi nelle relazioni intra-attive, accumulando, fermentando e riemergendo. Una temporalità queer in cui la storia perde linearità, introducendo un sistema non cronologico di sensazioni resistente alla potestas della performance efficientista. Il progetto diventa archeologia del sapere, fossile vivente di possibilità nel non-concluso.  
Essendo processo vivo, “Compost” contiene radicalmente anche ciò che non riconosce; abbraccia il post-identitarismo come relazionalità attraversata dove l’umano si deforma e reinventa. L’alterità si trasforma da “tema” a condizione materiale della (s)oggettività.  
Quali forme di sapere ignoriamo solo perché non parliamo la stessa “lingua”?  
Vogliamo rompere la normatività accademica autoriale; non scriviamo per convincere, ma per esporci e generare accoglienza alla contaminazione accessibile e anti-gerarchica. Questo testo è discorsivo-performativo: un network di interferenze, errori e saperi che allontana dalla visione normativa per contemplare un pensiero a “impatto condiviso”.  
Come rendere leggibile questo processo a chi non condivide linguaggio e saperi?  
Diventare “Compost” significa problematizzare la dimensione ecologica: ogni gesto teorico-pratico è co-implicato, ogni azione ha concatenazioni diffrattive non sequenziali. Vorremmo che il sapere generato sia riciclabile, non destinato a discariche epistemiche.  
Non aspiriamo a “purificare” il panorama; speriamo che la potentia di “Compost” fermenti alimentando non la “salvezza”, ma la sopravvivenza comune. “Compost” è rete tentacolare, ibrida e disordinata che valorizza la complessità compromessa in mescolanze generative dove “impurità” e “anormale” sono incorporati.  
In sintesi, non vogliamo negare la crisi onto-epistemica contemporanea; desideriamo tenerla insieme compostandola per fertilizzare spazi, materiali, storie e linguaggi, lasciando un “terreno arato” che non sostiene tesi produttrici di sapere, ma genera semplicemente nuove possibilità.  
Quali domande non ci stiamo ponendo? È possibile che siano proprio quelle a farci afferrare l’esistenza?

**