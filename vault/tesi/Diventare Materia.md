[[Compost]] [[Intra-azione diffrazionale]]

**

Le analisi riportate nel capitolo precedente indicano non solo nuove possibilità relative a cosa studiare, ma anche come farlo. Tali analisi non sono riducibili al singolo focus del progetto; piuttosto, si strutturano attraverso un sistema concatenato di ragionamenti che attraversa la complessità del sistema-mondo.

È impossibile, nel contesto contemporaneo, continuare a "settorializzare" e separare le metodologie d'azione, poiché ogni "settore" è strettamente intrecciato con gli altri. Il sistema diffrattivo funge da metafora per comprendere non solo l'utilità della concatenazione tra logos e "cose", ma anche come questi elementi si intreccino costituendo un'ulteriore metafora capace di alimentare nuove metodologie di (intra)azione.

Noi siamo (s)oggetti, un humus vorticoso di materia in continua ridefinizione. Non dovremmo accontentarci di definizioni rappresentazionali imposte verticalmente dalla narrazione storica, sociale e politica, che ricerca una realtà precostituita di facile decifrazione. La pigrizia e il distacco dall'onto-epistemologia non agevolano la proceduralità intra-attiva del mondo, fornendo spazio a pratiche discorsive che possono materializzare una realtà estranea.

L’interesse per la politica, la socialità e la libertà ideologica della persona sono argomenti chiave che non possono prescindere dalla trasformazione che vogliamo sperimentare attraverso “Compost”.

Negli intrecci esposti nel primo capitolo, abbiamo analizzato ontologicamente l’entanglement e l’intra-azione. Questi offrono una visione ampia e decentralizzata – rispetto al lavoro di Barad – inserendo ogni nodo di tale intreccio in argomentazioni politiche, sociali e individuali. Gli intrecci analizzati hanno prodotto nuovi spunti argomentativi che esamineremo passo dopo passo, fornendoci la possibilità di aumentare la strutturazione per livelli delle domande aperte che intendiamo porre a chi entrerà in contatto con questa lettura.

Dopo il primo capitolo, è chiaro che l’idea che muove il progetto trova accordo nelle formulazioni Baradiane su come la materia si genera e su quali accezioni avvolga, allargandosi nelle discorsività che penetrano il tessuto politico, sociale e individuale. Quotidianamente produciamo materia, la trasformiamo e la manipoliamo attraverso l’artificiosità del nostro fare e mediante le pratiche discorsive con cui inquadriamo le nostre intra-azioni.

Di fronte a queste strutturazioni, è necessario interrogarsi: cos’è quindi la materia? Come manifestiamo queste trasformazioni? Sono per lo più implicite o osserviamo con occhi poco attenti le esplicitazioni in atto? È un’intensa rete di connessioni strutturate e gerarchiche, o ogni (s)oggetto coinvolto concorre alla sua formazione in modo paritetico? L’agency generata è intrinseca alla materia stessa o è inscritta dai (s)oggetti che l’hanno generata? Analizzandola dal punto di vista scultoreo, potrebbe sembrare che determinate tipologie di materiale abbiano una parte di agency precostituita – ad esempio il marmo o le fusioni di metalli “di pregio” –, ma queste pre-costituzioni di agency sono effettivamente tali per il materiale in sé, o derivano dalle intra-azioni che storicamente le hanno plasmate?

La volontà di impostare la ricerca attraverso il “questioning” è quella di interrogarci in modo più ampio sugli intrecci che costituiscono il mondo, per ricercare domande a cui non abbiamo ancora pensato. Ciò non comporta forzatamente la ricerca di risposte esistenziali in grado di modificare radicalmente il nostro modo di essere. Ricercare nuove domande, però, può alimentare nuovi dilemmi etici e/o nuove onto-epistemologie.

  


**