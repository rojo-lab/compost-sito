
[[Intra-azione diffrazionale]]

**

Viviamo in un tempo in cui, come ha sentenziato Mark Fisher, "è più facile immaginare la fine del mondo che la fine del capitalismo". Questa frase, ormai un mantra malinconico che echeggia nelle rovine della nostra modernità tardiva, non descrive semplicemente un fallimento dell'immaginazione politica. Essa cattura l'essenza di un'atmosfera pervasiva, una condizione di asfissia ontologica, un orizzonte ideologico che si è richiuso su se stesso, presentandosi non più come una delle possibili opzioni, ma come la natura stessa delle cose, immutabile e inevitabile. Il realismo capitalista è questa cappa soffocante che opera attraverso una "lenta cancellazione del futuro", un processo culturale e psichico che erode la nostra capacità di concepire un avvenire che non sia una mera continuazione o un peggioramento del presente. Ogni forma di antagonismo, ogni gesto di critica, sembra essere preventivamente assorbito, disinnescato e trasformato in un prodotto estetico, in uno stile consumabile all'interno del sistema che pretende di sfidare. L'arte, la musica, il pensiero critico diventano parte di un museo post-storico in cui tutto è contemporaneamente disponibile ma privo di efficacia politica, intrappolati in una stasi e in una ripetizione che mascherano il vuoto di un presente senza avvenire.

Questa paralisi dell'immaginario è attivamente prodotta e mantenuta da dispositivi di potere sempre più sofisticati e interiorizzati, che operano non tanto sulla disciplina dei corpi quanto sulla modulazione della psiche. Siamo immersi nel rumore bianco dell'infocrazia, un regime psicopolitico in cui la sorveglianza non opera più primariamente attraverso la coercizione esterna, come nel panopticon foucaultiano, ma attraverso la seduzione all'auto-esposizione e all'auto-ottimizzazione. In questo regime di trasparenza totale, noi stessi alimentiamo i database che ci profilano, trasformando le nostre vite in flussi di dati e offrendoci volontariamente a una visibilità che annulla ogni negatività, ogni spazio di segreto, di ritiro e di silenzio necessario al pensiero critico. Il flusso incessante di informazioni e comunicazioni senza comunità atrofizza la nostra capacità di attenzione e di riflessione profonda, mentre la logica iper-individualista dei tempi ipermoderni ci convince di essere narratori sovrani e imprenditori di noi stessi, proprio mentre veniamo iscritti in protocolli algoritmici che ci governano in modi che non comprendiamo appieno. Tutto questo si inscrive nella lunga storia di quella "gabbia d'acciaio" della razionalità strumentale descritta da Weber, una logica ferrea che trasforma ogni vocazione, inclusa quella artistica e intellettuale, in un esercizio ascetico finalizzato al profitto, all'efficienza e alla quantificazione. Siamo governati da un biopotere che non si limita a reprimere la vita, ma la gestisce, la ottimizza, la normalizza e la potenzia, producendo corpi e soggettività docili, funzionali all'accumulazione. In questo terreno apparentemente sterile, dove ogni gesto di critica sembra essere immediatamente sussunto, neutralizzato e trasformato in un prodotto vendibile o in un brand personale, come è possibile non solo resistere, ma generare qualcosa di radicalmente nuovo? Come si può coltivare un'alternativa in un pianeta infetto?

Questo lavoro non nasce dalla pretesa di offrire una soluzione, o una nuova, totalizzante teoria unificante. Nasce da un gesto più umile e, forse proprio per questo, più radicale: quello di compostare. Di fronte a un sistema che incessantemente produce scarti – scarti materiali che soffocano gli ecosistemi, scarti sociali lasciati ai margini della produttività, scarti affettivi nelle nostre relazioni precarie, scarti intellettuali nelle nostre accademie iper-specializzate. Noi proponiamo di fermarci e di raccogliere ciò che è stato gettato via, ciò che è stato considerato esausto, obsoleto, inutile, morto. Proponiamo di guardare non alla novità abbagliante e feticizzata dal mercato, ma alla fertilità nascosta nel processo di decomposizione, di putrefazione, di trasformazione. Compostare, in questo senso, non è una semplice metafora ecologica, ma una praxis, un'operazione materiale e concettuale che informa ogni aspetto di questo progetto. Significa riconoscere, con la lucidità di Donna Haraway, che "noi siamo humus, non Uomo. Siamo compost, non postumani". Significa abbandonare ogni fantasia di purezza, di origine e di controllo per abbracciare la contaminazione, l'impurità, la promiscuità fertile tra organico e inorganico, tra teoria e pratica, tra umano e non-umano, tra vivo e non-vivo. Il progetto "Compost" è un tentativo di sviluppare un'ecologia delle pratiche fondata su questo gesto: un'ecologia che trova la possibilità della vita non malgrado il degrado, ma attraverso di esso, imparando a "restare con il problema" (staying with the trouble) invece di cercare fughe idealistiche o soluzioni tecnocratiche.

"Compost", dunque, prima ancora di essere un progetto, è un'ontologia, un'etica e una metodologia. È un'ontologia perché sceglie di vedere il mondo non come una collezione di entità separate, ma come un entanglement di fenomeni co-costituenti, dove la materia non è un oggetto passivo ma una forza "vibrante" e agenziale. È un'etica perché questa visione ci carica di una responsabilità radicale: quella di curare le relazioni, di "generare parentele" (making kin) con l'alterità che il nostro mondo normativo ha reso "mostruosa", impura o insignificante. È una metodologia perché traduce questa visione e questa etica in un insieme di pratiche concrete, in un laboratorio per la co-creazione. In questo laboratorio, che chiamiamo "Compost", valgono poche ma inderogabili anti-regole, che ne costituiscono il cuore politico. La prima è l'imperativo del non-scarto: nulla di ciò che entra nello spazio può diventare un rifiuto da espellere; tutto deve essere costantemente ricomposto, trasformato, riassorbito in un ciclo vitale che sfida la logica lineare del produci-consuma-getta. La seconda è il radicale superamento dell'autorialità: non esiste l'artista-genio, non esiste l'opera finita e firmata; ogni materializzazione è il risultato transitorio di un processo simpoietico, collettivo, dove l'agency è distribuita tra tutti i partecipanti, umani e non-umani, presenti e passati, le cui tracce abitano lo spazio. "Compost" è, in sintesi, uno spazio-tempo sperimentale per praticare un'arte e una ricerca post-capitaliste, post-umaniste e post-autoriali.

Per navigare questo processo di decomposizione e rigenerazione, non ci affideremo a mappe preesistenti né a metodologie consolidate, che troppo spesso replicano le logiche gerarchiche, lineari e binarie che intendiamo decostruire. Ci doteremo piuttosto di una "cassetta degli attrezzi" teorica, un assemblaggio eterogeneo di strumenti concettuali che ci permettano di pensare, percepire e agire altrimenti. Lo strumento ottico primario che guiderà la nostra indagine sarà la diffrazione, così come elaborata da Karen Barad. A differenza della riflessione, che produce copie e opposizioni speculari (soggetto/oggetto, natura/cultura, noi/loro), la diffrazione, come la luce che passa attraverso una fessura, genera pattern di interferenza. Non cerca somiglianze o identità, ma registra gli effetti delle differenze, le sovrapposizioni e le contaminazioni. Useremo la diffrazione non per riflettere passivamente sul mondo come se fossimo esterni ad esso, ma per leggere insieme, in modo interferenziale, teorie apparentemente distanti, pratiche artistiche e fenomeni politici, per vedere quali pattern inaspettati e quali nuove possibilità possano emergere dal loro incontro. Il fondamento ontologico di questo percorso sarà il realismo agenziale baradiano, che ci impone un profondo e vertiginoso cambiamento concettuale. Abbandoneremo la visione di un mondo fatto di oggetti e soggetti preesistenti, entità discrete che, in un secondo momento, entrano in relazione. Abbracceremo invece un universo di intra-azioni, dove i fenomeni – inclusi i corpi, i significati e la materia stessa – non precedono le loro relazioni, ma emergono attraverso di esse. Questa non è una scelta puramente filosofica; è una presa di posizione etico-politica che dissolve le fondamenta stesse dell'individualismo e dell'antropocentrismo. Se il mondo è co-creato attraverso le nostre pratiche, allora non siamo più osservatori innocenti o soggetti sovrani, ma partecipanti immanenti e responsabili del suo continuo e differenziale divenire. Questa onto-epistemologia, in cui l'essere e il conoscere sono inseparabili, ci carica di un'immensa responsabilità per i mondi che contribuiamo a materializzare.

Questa ontologia relazionale ci guiderà verso una politica affermativa, che trova nella soggettività nomade di Rosi Braidotti e nella simpoiesi di Donna Haraway le sue strategie operative. Non cercheremo un'identità stabile e oppositiva alla normatività, ma attiveremo processi di divenire-minoritario: un divenire-donna, un divenire-animale, un divenire-materia che non è imitazione, ma una strategia per smantellare l'identità maggioritaria e normativa del soggetto umanista, per allearci con le forze, i corpi e i saperi che esso ha escluso. Questo processo trasforma la potestas del potere che opprime nella potentia della vita che crea e si trasforma. Non agiremo come individui isolati che perseguono un'opera originale e autoriale, ma come parte di un assemblaggio simpoietico, dove la creazione emerge sempre "con" l'altro, in una rete di dipendenze, contaminazioni e parentele inaspettate. Il nostro modello non è l'albero gerarchico della conoscenza, ma il rizoma sotterraneo e connettivo.

Questo testo, quindi, nel suo stesso farsi, tenterà di incarnare i principi che espone. Non cercherà di convincere attraverso l'autorità di una voce singola e onnisciente che dispensa una verità precostituita. Al contrario, cercherà di coinvolgere e di attivare attraverso una metodologia precisa: il questioning. Ogni capitolo, ogni paragrafo, sarà attraversato da interrogativi. Non si tratta di domande retoriche che attendono una risposta già scritta e custodita dall'autore. Sono aperture, falle nel discorso, inviti espliciti alla co-costruzione del pensiero. Il questioning è per noi un gesto anti-verticale, un modo per rendere la scrittura porosa, vulnerabile e deliberatamente non-finita. È un dispositivo per trasformare l'atto tendenzialmente solitario della lettura in una potenziale intra-azione, in cui chi legge non è un fruitore passivo, ma un potenziale contaminatore, un futuro compagno di strada nel processo di compostaggio. È un'etica della scrittura ispirata alla pedagogia di Bell Hooks, che vedeva nel dialogo e nella testimonianza gli strumenti per rompere l'elitarismo accademico e rendere la teoria una pratica liberatoria.

Il nostro percorso, dunque, si snoderà attraverso una serie di movimenti che non seguono una logica lineare e progressiva, ma piuttosto un andamento rizomatico, fatto di ritorni, deviazioni e connessioni trasversali. Il primo capitolo, Intra-azione diffrazionale, non si limiterà a esporre una teoria, ma tenterà di calibrare lo sguardo di chi legge, di fornire un nuovo apparato ottico e ontologico per iniziare a percepire il mondo non come una collezione di oggetti, ma come un entanglement di fenomeni. Il secondo capitolo, Diventare Materia, tenterà di mettere in pratica questa nuova visione, esplorando cosa significhi entrare in una relazione non-antropocentrica con la materialità attraverso la politica del divenire-minoritario e la pratica simpoietica. I capitoli successivi, Trasformare la normatività e Trasformare l'accademismo, applicheranno questi strumenti a due campi specifici di intervento, mostrando come le pratiche normative che governano la società e il sapere possano essere decostruite e reinventate dall'interno, attraverso gesti di dissidenza e di cura. Il progetto si addenserà poi nella proposta pratica di "Compost", un laboratorio per sperimentare un'arte e una ricerca che siano ecologiche, collettive e post-autoriali, prima di dissolversi in una conclusione che, come diremo, sarà essa stessa una soglia, un'apertura verso il futuro lavoro che ci attende.

Questo è un invito a un viaggio attraverso le rovine fertili del presente. Un viaggio che non promette di arrivare a una destinazione chiara e definita, ma di insegnarci a muoverci in modo diverso, a orientarci nell'incertezza e nella complessità. Un invito a imparare, insieme, a compostare il mondo per poterne generare uno nuovo.

**